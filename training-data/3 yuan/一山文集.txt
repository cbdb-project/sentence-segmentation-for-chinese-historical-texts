序

　　钦定四库全书

　　集部五

　　一山文集

　　别集类四

　　元

　　提要

　　（臣）等谨按：《一山文集》九卷，元李继本撰。继本，名延兴，以字行，东安人，占籍北平，登至正丁酉进士，授太常奉礼兼翰林检讨。考其代雄县知县所作祷雨文内称洪武二十七年，则其人明初尚存。此集前有李敏序称为其子方曙、方煦所辑，而景泰中黎公颕序则曰其孙容城教谕伸所编，意其父子相继为之。朱彛尊《明诗综》搜罗最备，独未录是集，殆以未仕于明故，与杨维祯一例，不载。顾嗣立《元百家诗选》内亦未收入，则疑流传颇少，嗣立偶未见也。其诗文俊伟疏达，能不失前人规范，在元末诸家中尚为铮铮独异者，长歌纵横磊落，尤为擅场。中有学李白不成，流为卢仝马异格调者，好髙之弊，固愈于卑靡不振者矣。

　　乾隆四十一年十二月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●一山文集目録

　　卷一
　　赋
　　五言古诗
　　七言古诗
　　长短句诗
　　卷二
　　五言律诗
　　七言律诗
　　五言长律诗
　　七言长律诗
　　五言絶句诗
　　六言絶句诗
　　七言絶句诗
　　卷三
　　序上
　　卷四
　　序下
　　卷五
　　记
　　卷六
　　传
　　卷七
　　文
　　赞
　　辞
　　卷八
　　书
　　说
　　卷九
　　杂着

　　●一山文集原序

　　六经，载道之文也；诸子，明道之文也。载道之文，如日丽乎天；明道之文，如水行乎地而出无穷，其有功于国家，其有功于吾道，岂小补哉！抑世之工于文章者固多，能明夫道者盖鲜矣。汉上李先生继本，前翰林学士承旨李彦闻之子也，禀中州清淑之气，竒才卓荦絶人。早以能诗。名动搢绅。登至正丁酉科进士第。未几，中原俶扰，先生遂隐居不仕，上考唐虞三代及两汉之文，下遡伊洛诸儒之源流，于势利澹如，若将终身焉。而河朔学者尊仰徳业，担囊负笈，不逺数百里来学。先生性虽髙迈，能随其才识上下而胥教诲之，故登髙科，跻膴仕，屡有其人，是皆教育有素，启廸有方故也。敏尝从之游，且相知之深，每叹其文本根以六经，出入乎羣书，上下乎诸子之间，故其文章浑厚雄深，而人莫易窥其涯涘。譬之春江波涛，一碧千里；夏云竒峰，迭见层出；又若新秋雨霁，玉宇无尘，爽气袭袂；冬则如髙山晴雪，逺树寒烟。其文之变化靡常，大率类此。其千变万化固无常矣，究其所以，无非着明是理也，其所以助国家禆治道也，不既多乎？今年春，先生之子方曙、方昫访予于金台客邸，酒边询及先生之文，皆览涕而言曰：“先人平日撰述最多，今之所存者，乃兵燹散落之余，仅二百余篇耳，幸有以序之！”敏于先生之文，固不敢妄议，姑述其梗槩如此云。门人李敏拜手谨书。

　　《一山文集》者，元翰林检讨东安李继本先生所著也。先生乃学士承旨楚国公仕赡之子，王宗嗣榜第三甲进士，平生素以文鸣，所作甚富，扵千百中仅存七八。其孙容城教谕伸编次其诗文一帙，今廵按福建监察御史许公间乃以示颕，命为校正。颕既仍分类定卷，订其字之舛讹，始终反复庄诵三四，则知先生之文浩乎困乎，非浅陋凡近可得而窥其涯涘也。呜呼！元气流行乎天地之间，其英华纯粹锺于人，必为絶出之才，苟不施于政事以扬其美，则假为文辞以鸣国家之盛，非立言学古之君子，其孰能之哉！先生为中州大儒，家学之传，渊源有自，经史子集，无不贯举。其词义如河流滂沛，不待疏决而无壅窒；如庖丁解牛，不待鼔刀，自得肯綮之妙。其作为文章，法度森严，无冗长之语；温润者又如玉产于蓝田，粹然不见其瑕疵；莹洁者又如珠孕于合浦，粲然不覩其滛媚也；舂容典重者又如金钟大镛之在东序，动中律吕，皦然不闻其乱杂之声也。先生之文若是，何可冺没而不传于世哉！然传与不传，显晦系之焉耳。当晦之时，固有待于知者；既得知者，又寜有自秘不广其传于海内者哉！此先生之文有待于御史公而后显者，其神交冥合于百年之后，岂偶然哉！御史公以名进士出，按歴外服，振肃纪纲，绳纠之暇，又得以用心于文事，非崇重儒道之君子，畴克尔欤？君子乐道人之善，成人之美，颕故序之于左。景泰癸酉二月吉日，候官县儒学教谕黎公颖书。

　　●钦定四库全书

一山文集卷一

　　（元）李继本 撰

　　○赋

　　喜雨赋

　　辛亥夏，余寓繁峙，弥月不雨，五月二十有二日大雨，作《喜雨赋》：
　　五台之北，五原之阳。太行削云间之老翠，滹水落天上之银潢。浍畆纵横，池馆清凉。鸡犬静其无諽，花竹秀兮有香。卧云子游而乐之，遂解装林下，而卜邻扵暖泉之傍。乡大夫喜其来而惧其徃也，相与刿荒榛，缔草堂，开蔬圃，拭药囊。有琴在御，有书满床。奚奴舂栁阴之白粲，邻父过墙头之緑觞。歩明月而歌窈窕，临逝波而咏沧浪。迹絶扵城市，心息乎纷攘。盖将奉亲以自乐，而髙卧乎白云之乡。
孰期渉兹盛夏，天閟膏雨。忧心殷殷，莫知所处。赤日如焚，旱气旁午。牛喘欲颓，龙卧不起。粟田半焦，麦实成粃。穹林偃兮槁木，破金啼兮渴鼠。地灵缩万井之源，海若収百川之水。罢千门之筦弦，叹五方之商旅。乃有戴白之翁，垂髻之子，■〈奭斗〉寒潭之清泠，罗金檠之香币，走龙祠以祈灵，荐牲俎以陈礼，旌幢绚兮九霄，笙皷訇兮百里。娯以优伶，杂以士女，既醉既饱，载笑载喜，眇天泽之少施，冀神心之蹔启。
俄而玄霾塞虖泬寥，宻雾沉虖阶戺，恍疑起潜蛟扵岩幽，而卷怒泷扵江渚也。少焉明霞収，流电止，日迎雾以霁澄，风吹云而披靡，气将交而复离，惠将布而复弛，兆姓吞声而无驩，万口笺天而矢死。
巍巍皇穹，悯民之穷，沛然下雨，当兹五月之将终。方是雨之欲降也，炎光堕地，层阴蔽空，万蚁封穴，百鸟号风，日车腾腾以遄迈，电帜闪闪以交攻，山川晻蔼，乾坤晦蒙，雷震天门之皷，水涌冯夷之宫。及是雨之既作也，喷洒空际，飞流海东，浪奔平皋之云，河走长桥之虹，泻天瓢扵八极，散银竹扵千峯，回生意扵万象，苏渴望扵三农。既而阴气解驳，晴景冲融，云浮浮其若练，山宛宛其犹龙，鸟婴婴其相乐，木蓊蓊其成丛，平畴涨万顷之绿，竒葩吐千林之红。客有登空山以遐睇，锵环佩扵云中，藉绵绵之茂草，荫落落之长松，暝蔼逐遥空之孤鹜，天风度荒寺之逺钟。俯仰宇宙，披豁心胷，但见火轮千丈，西渡银海，涌出万朶金芙蓉。
尔其霞飞林表，烟敛天末，栁暗归鸦，檐喧干鹊。送西山之夕阳，挂南楼之朱箔。槐色浮而廷宇清，花阴转而帘栊薄。缃帙晒兮芸轩，酒斾揭兮山郭。乌犍耕白水之涯，红袖舞清风之阁。凉入兮练衣，香润兮锦橐。扵是华者实，槁者活，疾者瘳，忧者乐。三农得是雨而澄明，两仪得是雨而开廓。太和得是雨而流行，沴气得是雨而销铄。彼棠溪之金美则美矣，而惠不若是雨之溥。垂棘之璧贵则贵矣，而恩不若是雨之渥。飞潜动植皆为之鬯舒，耆耄幼稚皆为之欣跃。信天下之至寳，非一物独得而沾■〈沾，而代占〉。诚宇内之竒珍，非一人独得以囊括。天降斯雨，岂人所作！人被斯泽，非天曷托！彼有备百礼以祷扵鬼神者，孰若精一心以求扵冥漠也！
卧云子复怡然语诸乡大夫曰：“始而不雨，吾意天实殄厥下民矣。既而大旱，吾意天实陨厥兆民矣。一雨如沭，九土皆春，天锡吾氓，惠也孔殷。吾将结青山以为侣，招白云以为邻，畊田读书，以终老于滹水之濵。”乃歌曰：“雷雨满盈兮，荡乎无垠。气化回薄兮，出乎无门。使天雨玉兮，曷若野桥流水清无尘？使天雨珠兮，曷若石田茒屋屯秋云？吾何以酬天地之大徳兮？惟有丹心一寸横苍旻！”

　　诗

　　○五言古诗

　　王氏别墅

　　旭日照逺水，摇映青松林。丹霞散余彩，翠烟郁沉沉。好鸟弄晴昼，嘉禾敷繁阴。天虚风物幽，髙爽澄清襟。解琴一奏之，细和山水音。啸歌以相羊，俯仰获我心。栖迟岁年晚，将归故山岑。

　　送李顺文

　　维齐古青州，其地山水秀。尝遭国大祲，夹辅犹腋肘。宅土称上腴，财赋等淛右。竒阃久乃隳，完城失封守。妖盗起潢池，跳梁裒林棷。白昼烧通衢，戎马相践蹂。屋化飞尘灰，莽莽草木茂。往年大姓家，存者无八九。兵兴歳无虚，穑事废南亩。纷驰赤白囊，烈勋径何有？上贻国之忧，轸念夜逹昼。简师行天诛，岌岌不敢后。秦中出精甲，长道屈群丑。言言七十城，易若摧瓦缶。大野熄烽烟，多士释介胄。两河关梁通，中原絶纷纠。行者如蚁旋，居者如辐凑。
济南李征君，累年文献旧。躬耕食其力，园田如错绣。自经丧乱来，避地东西走。草食面削瓜，布絮体盈垢。先师有遗文，一一付君手。万死逃一生，収藏免脱漏。吾尝观其书，篇章灿琼玖。读之京华馆，霜月动虚牖。寻将刻枣梓，上俪锺鼎寿。古称贤弟子，君乎实无负。始予未相识，闻誉则已久。昨枉过山斋，衡扉竹外候。吐饭欣接之，笑语忘辰酉。论议悉超絶，白日云雾剖。读书不窥园，焚膏在研究。巢由尚羊裘，禄仕不挂口。譬之天马驹，不肯恋栈豆。裹粮出都门，归期迫夏首。春容耀桃李，川色润栲杻。太行入青云，千峰淡如帚。黄河浪卷天，风雨怒蛟吼。路经百战场，青苔白骨朽。抵家拜邱坟，狐狸上荒阜。俯仰成古今，野哭杂山溜。莫伤门祚衰，晚节当大就。立言绍前修，蚤夜猎文囿。为国植英才，民俗尽归厚。
我家汉水上，昔别齿尚幼。囏危十余年，骨肉知在否？君归我何如，涕泗满衣袖。执手河之干，临风一觞酒。人生会合难，岂不怀亲友？相期保令名，良时不可久。

　　江皋图

　　江晚月未上，白烟满芳洲。雨止山气佳，衡扉在岩幽。浦迥沙漫漫，松深露浮浮。水田早稻熟，稍欣获有秋。旷爽来清风，朱夏炎敲収。野人乐江居，垂轮水西头。得鱼送邻家，酒好仍见留。童丱喜相随，浩歌送蜚鸥。
古时放逹人，傲睨轻王侯，焉能繋尘鞅，憧憧为身谋？我家汉水上，田园雅绸缪，榖苖含惠泽，井洫交新流，収获赒族党，矢心良不偷。一自来京都，星霜儵十周。寄食仰俸粟，曷免生事忧？药物縻病身，旷望増夷犹。翩彼南飞鸿，肯寄音信否？

　　阻雨题柏山驿壁

　　黯淡连朝雨，山牕逓微凉。絺衣含秋润，散髪此相羊。白鸟啼青林，涧水亦浪浪。隐人不可见，思之云路长。啸歌忽终晷，西日下平冈。

　　富庶驿

　　羸马下危坡，返照在西林。长风度清壑，涧水锵玉琴。好鸟鸣幽谷，晴云超髙岑。解裘背村坞，小憇青松阴。嗟我忝代祀，凛凛惧不任。巍巍广寜祠，夐隔辽水浔。龙光逺被之，紫气郁沉沉。天香动草木，翔舞有胎禽。黍稷不疵厉，雨露喣以深。灵怪亦率职，田野絶呻吟。顾予虮虱臣，至喜动微忱。兹愿倘可遂，庶慰吾皇心。

　　山中书事

　　图史列坐隅，深居惬幽情。汉上青山多，开轩眼増明。白鸟烟际来，清风竹间生。抱瓮汲新井，佳蔬有余馨。懒散时自适，収书松下行。青苔没屦迹，凉露尚沾缨。入云问山寺，忽闻踈磬声。

　　松下鼔琴图

　　两岸何苍苍，长松在髙岑。月出屋东头，微云生夕阴。道人眉宇静，松间调素琴。商声泛林莽，流水为知音。我欲往听之，青山白云深。

　　○七言古诗

　　仲冬月

　　斗标建子仲冬月，晓天云掩残月魄。满城霜气利如刀，敝褐蒙头出不得。旭日无光风伯怒，冰合水泉厚地裂。凭髙旷望目力超，瀚海天山千丈雪。波涛永閟蛟龙宫，原野深藏狐兎穴。南山榛栗尽枯死，出猎何人驰驷驖？俄顷风収氛翳开，万里云天清帖帖。青旗飐飐酒家楼，杖头恰有钱三百。何物小儿为侣俦？座上能诗有仙客。月斜醉倒花树下，铜龙漏下五十刻。

　　壁间杂画

　　山中之人气奕奕，爱画云山与水石。逺山近山恣一挥，顷刻生绢数十尺。今代只数髙尚书，妙处不减米家笔。后之善画者为谁？青山白云久萧瑟。忽惊座上烟蔼生，漠漠平林翠如织。丕生梦想不可到，乃在君家雪色壁。花发穷林破晓红，水合长天荡晴碧。芦边鴈影落回汀，沙上渔簔晒斜日。白髪苍头四老人，棋罢松间坐争席。笋皮笠子大如伞，归去不愁山雨湿。炉经九转炼丹成，杖挂百钱酤酒吃。眼看此景不可亲，况复憧憧事尘役！会须结屋山之阿，更求好田水之曲。野人生理日有余，畊归牛角悬书帙。茆檐夜火促寒机，古甸秋风収晚栗。安车若便下邱樊，为报先生不可出。

　　福源精舍

　　京城六月日如火，风轩散髪执书坐，顿嫌城市多烦嚣，欲买田庐何处可？素几茶瓯吹碧香，有客敲扉偶相过，为言越中好山水，厥土膏腴不偏颇。魏氏之子文贞孙，玉树临风色瑳瑳，读书淛水之东头，搜今摭古以自课。夏盖湖光白涌云，福祈山气青浮座。三江帆上暮天长，八月潮平秋水大。亭边狝猿长如人，月黒林昏盗山果。桃源人家疑此是，洞口云深昼无鎻。百壶满醉江南春，撃缶髙歌儿子和。西蜀少陵恒苦吟，南阳武侯尚髙卧。文贞昔在贞观中，大节堂堂不终挫，好将旧学佐朝堂，行见英流振顽懦。索居何日赋归来，尽理遗书载经舸。我昔耕牧岘山阳，门前水田足粇糯，十年道阻不可归，江上秋风茅屋破，旧栽松柏定成林，石墙竹梢添几个？向来耆旧安稳无，每一思之泪交堕。福源林壑倘见分，卜邻拟住山之左。客归好语仲逺君，歳晚寄书烦报我。

　　墨竹

　　近时海内称画竹，息斋笔意何突兀！苍然冩此风露枝，墨花落纸秋万斛。恠处不减文湖洲，展玩晴窓醒心目。竹边峦石更坡陀，便似着身游嶰谷。青溪过雨山雾寒，白月出林烟水緑。葛陂老龙头角秃，夜嘘云气黒如沐。白昼惨栗炎敲収，展书宜趂清阴读。我有竹林汉水西，儿时学种如种玉，春翠森森抽细笋，风碧娟娟散幽馥，有客清似王子猷，拄杖敲门往来熟。欲归料理不可得，梦遶江村白沙曲。安得大绢长丈余？请君为我作横幅，写我只作六逸俦，挂在秋风江上之小楼。

　　题画

　　山翠浮空初过雨，山麓晴云散芳渚。雾合长林生晓寒，人家更在林深处。涧泉六月飜松根，石洞千年隐仙侣。有谁共奕橘中来？无人问路桃源去。白烟遮尽青林花，野簌嫩香应可茹。清幽不减山之阴，只欠兰亭列觞俎。谁乎冩此恠而竒？莽莽云山入毫楮。细看犹有遗恨处，胡不着我山之墅？我生本是邱壑姿，误落京尘几寒暑。小时畊牧岘山阳，闲从野人学种树。门前渔浦啼竹禽，屋上鹤巢走松鼠。独行采药日莫归，纔得芝术一斗许。纵令服食不得仙，何若长年蓻禾黍？小村秋晚鸡正肥，大瓮春浮酒新煮。老翁醉舞儿子歌，笑语諠华忘宾主。此乐不见十许年，兵火煌煌照南楚。思归见画万感生，怅望风颿横浦溆。时清即好谢官归，全家移向山中住。

　　黄崖寺

　　黄崖秀絶不可画，山际飞云如走马。东来无此好云林，况逢野衲同清话。茶烟侵午客题诗，松籁吹凉僧结夏。人间尘土诚污人！何时息影禅林下？

　　寄江都县丞求船如江东

　　候船十日留瓜渚，寂寂衡扉隔霜树。江头白浪大如山，空外青山横一缕。出门顾影与谁俦？市上泥深过尺许。愁来买酒醉秋风，睡起开轩看山雨。弃家辛苦如金陵，梦绕山中读书处。今兹胡为乎久留？行止关天非不武。江都二县才且贤，念我漂零留我住。髙情好逐万里风，稳送孤帆过江去。

　　渔阳客邸

　　城外云山浓佀绮，屋里琴书静如水。石炉添火试松香，袅袅篆云飞不起。天涯倦客此停骖，茶社烟销犹隐几。奚奴呼觉日平西，一片秋声响牎纸。

　　柳居图

　　先生夙华川，山中好隐居，门前十栁青扶疎。种来不记几歳月，生意蔼蔼充吾庐。先生一生好心事，放迹其下乐有余。垂垂露叶覆轩户，灿灿雪絮吹琴书。清风潇瑟来枕席，流水汨■〈氵号〉鸣阶除。或逢樵，或对渔，隔浦荡轻航，呼童巾小车。丸药聴黄鸟，攀条穿白鱼。野老争席树阴底，凉影团团摇酒壶。山中之人有天趣，丹墨点染成画图。若非下惠当时宴休处，定是柴桑处士之故墟。自持御史节，朝夕赋归与。载歌栁居栁，临觞惜居诸。既不能归田重培育，又不能驰书问何如。风瑟瑟，动干旟，露湑湑，沾佩裾。千丝万缕乱心曲，渺渺遥思飞云衢。寄言子孙爱惜之，要使清阴大芘吾里闾。

　　雪溪渔隐图

　　穷阴塞玄冬，万里起墨色。爰有子陵之徒住在溪上头，渺渺孤舟钓风雪。玄冥尸化枢，天地为氷壶。雾散烟销野马死，溪山佳处好隐居。繁霙舞空云黯淡，长风卷海天模糊。壮哉滕六大有意，为我渔家扫出万幅真障图。真障图，世莫比，一钓鲔与鳣，再钓鲂与鲤，三钓鲸与鳌，生杀在钓饵。失之何足羞？得则良可喜！今者得鱼亟烹之，妇曰有酒无忧矣。湏臾烂醉卧蓬牕，船头雪深尺有咫。酒醒推蓬一开眼，茫茫万境白扵纸。乃知江湖之上多髙人，借有驷马髙车安肯起？雠太公，友严子，何妨老作烟波士？湖之滨，江之澨，书可读，榖可艺，君将忘筌予避世。

　　紫荆关

　　吾闻紫荆关是古来天险处，势逼恒嵩抗天柱。栈路逈出青云端，岩瀑喧豗，喷洒长空，对之可以湔尘虑。往年龙虎纷拏战血飞，煌煌万骑闗前驻。只今平世天下清，千里桑麻斾斾连郊墅。行旅不操寸兵，瓮城不劳铁铸。王元不封函闗泥，孙子不书马陵树。闗南孤戍夜火稀，关北团茅小家住。今我自西来，飞霜满衣絮。林下有髙人，怡然此相遇。烟霞邮馆午停骖，风雪轩牎夜联句。家山咫尺望不迷，写书先寄宾鸿去。湏臾日车飞上扶桑红，一骑已出东山东。

　　正己堂

　　登君正己堂，听我正己歌。大质不返混沌死，群邪乘正棼骈罗。乃知正人必正己，己既不正如人何？惟彼古君子，卓哉心靡他，方正学，严切磋，敷正道，贵渐磨，吐正论，排私阿。谁其似之陈幙长，壮颜毅色横星河。秉心一以正，心源澄朗无惊波。居家一以正，家人唯诺春阳和。莅官一以正，官曹肃睦亡谴诃。朱弦泠泠白日静，玉树皎皎清风多。素丝羔裘粲如雪，自公退食何委蛇？乃知穹壤间，细大理则那。干道失其正，阴阳寒暑皆错讹。地道失其正，山川草木皆札瘥。人道失其正，纲常典礼皆偏颇。史之直，汲之戆，推强植弱横金戈。明廷一日振风采，凛凛正气，永与金台万古同巍峩！

　　湘中老人图

　　湘山髙，湘水深，树淼淼，湘猿吟。日将莫，翠雾丹霞满芳渚，碧草凄迷南浦春，紫萝摇动东风雨。龎睂野客来何所？袖拂轻飙过孤屿。埽苔坐读黄老书，展卷之间会此千古之竒趣。九嶷飞翠空中来，路遶苍江独归去。云漫漫，烟水寒，日惨惨，江雪残。浩荡孤怀渺天末，佩环飞上青云端。云白山青互吞吐，苍茫隔断来时路。古人已逝等埃尘，招魂不归正愁予。空留糟粕在人间，地老天荒竟何补？何时挂颿直上海之涯，为看湘中老人读书处。

　　瞻云图

　　朝出看燕山云，莫归行燕山道。道傍云气光动班烂衣，千里飞来白如埽。长天愁逈阴冥迷，虚室宵清神皓缟。太行一髪半落天之南，翠彩浮空散文藻。缙山更在天南之南海树边，白髪髙堂歳晏惊寒早。三年书断安稳无，每一思之心懆懆。风回云杪思飘扬，月堕云西梦颠倒。白云半幅细入天机中，写出狄公心事炯炯随云照穹昊。云无心，人有情，物易化，情难老。朝看云，暮看云，缙山佳处安得乘云忽飞到？云中人，拂黄巾，山中云，护丹灶。从龙奋迅直上青天飞，变化无方契元造。天下苍生正湏霖雨之，慎勿栖岩扉，閟鸿泽，负明时！

　　松雪翁画马

　　西海之西，天地翕合敷灵氛，天产天骨超昆仑。月窟而东而北几万里，是马乃能籋星辰，踰渤澥，埽空冀北凡马群。曹将军是开元以来善画者，蚤以絶艺动紫宸，不问骊黄与牝牡，笔力到处春无垠，往时尝见一二本，世之画者徒纷纷。呉兴学士昔在词林馆，画人画马咄咄能逼真，玉堂朝日射碧瓦，琐窓晴雪吹青春，文章之暇奉诏写龙种，冰绡万幅清无尘。此图神采更飘逸，妙处不减曹将军，飞云满空散灵雨，五花凌乱晓湿苍龙文。人言此是明皇御爱者，天香滃郁飘满身，瑶池渴饮雪滉瀁，霜蹄逈踏云嶙峋。黄须圉官似是太仆张景顺，自幼调马马亦驯，想当牵来赤墀下，皎如飞龙下天门。山斋看画白昼静，丹粉如沐清心魂。龙媒一逝九霄隔，龙沙泱漭霜风昏。纵今有马无善画，谁与写之传世人？吴兴自有古作者，髙风逺韵不可闻。九原安得起公死，请公为我放笔电埽层空云！陈君爱画不弱南金与西玉，百回展玩当炉熏。南金西玉可力致，嗟此神物夐然独立而无邻！呜呼！神物为物固有神，直恐变化为龙，飞上清都紫薇之帝阍！

　　圼县公并东判簿长司

　　北方守令之才，几人得佀贤侯者，炳烈声光动朝野。金茎承露晓苍苍，玉树临风秋洒洒。惟茂恭与遂霸侯，也直欲蹑足青云攀逸驾。三年理剧割牛刀，生齿林林沾惠化。风回芹沼泛鳬鹥，水满稻田抽■〈禾罢〉稏。花村社皷林边挝，茅店酒旗烟外挂。啁啾丝管劝农归，杏花满街红扑马。五弦清响奏虞歌，三峡崩涛飜邺瓦。去年上计如帝京，袖拂天香五云下。竹马重迎郭伋来，和风欢謡腾苃舍。腾苃舍，扬休声，谈锋磊落肝胆倾。徃时辞家上策登辕门，竒气万丈横秋冥。六韬三畧常在手，擐甲上马忼慨践虏庭。黄金散众虎旅集，红旗渡海鲸涛平。只今太平不用武，狌鼯不鸣鸡犬鸣。况侯岂弟爱百姓，东郊西社歌丰登。邑有倅，弼厥能。幕有长，赞厥成。如此一时贤令佐，不若同气好弟兄。三花葳蕤月窟静，八牎窈窕氷壶清。嗟宵人，藉培育，骯■〈骨塟〉长躯但食粟。孔融岂计酒长空，郑老惟忧饭不足。负米归来气惨凄，风雪连天遮草屋。短衣破帽入新年，抱子檐前曝朝旭。喜随父老拜旌轩，生意昭苏回稿木。山之隈，水之曲，石径荒寒古苔绿。拾薪莫逐岭云还，脱巾时向松潭沐。侣鱼虾，友麋鹿，牛角挂书田里读。汉家史记满床头，卓鲁龚黄在心目。直湏为侯濡豪沐椠纪循良，留待班马诸公亲纂録。

　　琴堂曲为永清刘尹作

　　琴堂清，文窓窈窕云霞明，七弦弹出太古意。光风遶郭流，春声满天地，泛羽浮宫荡和气。惟侯之政亷而仁，敷鬯惠慈湔暴厉。惟公之心公而丕，擿发伏奸施恺悌。视民如伤民徳之，生意昭融一时写作琴中趣。堂上琴音，沉沉玄猿抱月啼空林；琴上弦声，渊渊老蛟卧雨吟寒泉。有时拂轸青松边，白云飞来清可怜。有时度曲香案侧，水沉欝欝飘晴烟。此琴不是相如之所蓄，此琴不是伯牙之所传，乃是当时子贱古遗物，置之兹堂今几年？县庭无事简书静，抱琴危坐心悠然。古风寥阔不可续侯也，直湏为奏周诗三百篇。世虽久乏知音者，时复鼔之聊以陶吾天。驰声海内永不朽，七闽山水万古増光妍。我欲学琴恨无縁，我欲买琴苦无钱。山空月白琴响絶，把桮长啸天风前。

　　送李希文典教东船里

　　送君行，君行直到东船里。风物幽回宛似江之南，土壤肥夷可艺稷黍。茫茫墟市隔林皋，寂寂衡茅荫溪水。天空鸥鸟闲，地古风俗媺。铿訇教铎振文声，子衿揖让春风里。我欲乘桴直上海之涯，鱼龙掀舞烟涛起。老翁晒网立船头，儿子义鱼傍船尾。滩声奏曲响琴窓，水风吹香堕书几。先生宴坐清可人，陶写神情舒四体。携壶觞，临沼沚，或开襟，或洗耳，或赋长歌咏古今，或掉扁舟弄清泚，世间万事岂足挂心旌？问此乐平生还有几？我欲诛茆结屋与君邻，我欲浮家泛宅学丹子。云水之间，栖迟之乐，可以忘歳年，不知老之将至矣！

　　石鼔歌

　　乾坤清淑之气，蜿蟺扶舆亘西极，化作岐山之阳石鼔十。六丁二酉铲断昆崘之瑶峯，缥缈云根堕穹碧。层崖秋碎方祗愁，大星宵陨圆灵泣。中虚不露疏凿文，太素犹涵混沌质。伟哉周家宣王中兴时，戈鋋彗云九县一。明堂受朝群后来，天威不违颜咫尺。岐阳之狩载阳国之灵，王气腾霄何赫奕！八鸾声戞秋风髙，九旗光动朝暾赤。歌车攻，咏吉日，张皇维，昭帝绩。泰山盘石之祚炳烈千万春，勒之贞珉古无匹。其形如鼔，不可扣之鸣。其体浑沦絶侣大造无痕迹。其字遒逸，宛是篆与科。其文古雅，髣髴周之什。吉甫歌，史籀笔，制作森严照岐邑。年多物化理则然，金字半灭无人识。老蛟摧裂野火焚，古墨淋漓苔雨蚀。青城学士昔在大德初，见之林下久叹息。入朝亟为丞相言，如此至寳何可以弃掷！大车彭彭挽致来孔庭，天地风云亦动色。我尝爱此十鼔文字竒，抚玩摩挲不知日之夕。荏苒光阴数十春，春风吹愁髪生白。近时再过石鼔旁，阶草蒙茸没双屐。细看字画转么么，徙倚回廊泪沾臆。东安邓尹弹琴青桂林，议论文章脱尘俗。平生好古如古人，直欲搜抉周秦之故实。里中更有朱先生，白首著书穷日力。寄书逺访石鼔文，细字满笺珠的皪。书中宛宛见髙情，识者见之争爱惜。乃知先生好古不减吾，邓侯吾徒委琐岂复如先生，喜新厌旧犹戏剧。吾友秦邮李希文，新来小篆亦杰出；夷门梁君子，宜苦学张颠之草书，电埽千军烂如拭。我生雅恨不能书，每见名家如有失。朱先生，古遗直，甚欲相从不可得。山中茅屋书满床，何时一到虚轩分半席。直湏和我石鼔歌，战退苏韩入坚壁。呜呼！古之作者徃往苦用心，岂惟杜预雅有春秋癖！今人无复见古人，徒劳纸上赏遗墨。鱼目滔滔久混珎，后来此鼔谁収拾？燕之石，等圭璧。荆之璞，同瓦砾。古风不返天茫茫，何如烂醉林皋卧苔石？

　　双节诗

　　明山清，鄞水碧，山水之间好田宅。宅前华表髙出青云端，金字双题灿星日。秋窓隔树霜灯明，白髪妇姑宵纺绩。水寒绩断心绪劳，门掩凄风抱儿泣。风吹儿声转飘扬，愁云压树坟草黄。夫君骨已化，青天杳茫茫。炳烈千古心，逈随白日悬穹苍。弓冶传家好孙子，丹桂满林吹古香。异哉一门两共姜，至今大江之南奕奕有炯光！我尝考古节妇为传记，积雨林扉散秋气，云开日出海霞飞，万丈朝晖射天地，无情沧海枯惟兹，节妇之节古难敝！我生也晚无复见古人，唐虞世逺虚歔欷。安得鞭丰霳，呌阊阖，笺皇穹，尽令薄海内外回淳风！

　　双鹤吟

　　若有太古之仙，乃在瀛洲之上，方壶之间。门前双鹤不知几歳月，雪飞风舞逈隔青云端，天空月白双影静，玉笙合奏瑶台寒，石坛暝踏松子落，林蹊晴啄苔花残。仙翁手执相鹤经一卷，逸思泛若孤云间，兴来引双鹤，笑入三茅山。三茅山中瑶草碧，九皋雨散春烟湿，鹤飞乱点层峰青，彩凤苍鸾往往与相识。价重不减双南金，质莹不弱双白璧，不慕懿公之华轩，不逐王乔之飞舄，不巢西湖处士之孤山，不憇黄州谪仙之赤壁。栖紫霞，护丹室，六翮棱层曝朝日。友茅君，呼木客，尽日听琴香案侧。山中之人问讯时相过，蝉聨飞遶羊公石。鹤之逝，风翩翩，遥空云落秋无邉。鹤之返，山娟娟，红尘不到芸窓前。恍如元方季方在颍谷，倐如陆机陆云来洛川，灿如同颖之禾敷秀唐叔壤，宛如王雎之鸟着美周南篇。薛公之鹤何其伙，赵抃之鹤何其偏！异哉两仙骨，不偏不伙全其天。问鹤往时托巢在何许？邈在辽海之东华表柱。问仙豢鹤到今凡几春？前五百年尝与令威一相遇。鹤飞来，向何所？不渡海之涯，不渉江之浦，直欲飞近天上神仙之官府。天门寥阔不可通，谁到十二琼楼最髙处？莫延伫！邓林之广岂无一枝之可栖，何为乎渉云霄，冒风雨，春去秋来恣轩翥？仙亦竟不留，鹤亦更不驻。山耶鹤耶笑我䠥𨇨扵风尘，相随直上青云去。

　　蝉嘒嘒

　　蝉嘒嘒，老树秋风暑初退。闺门忽起思妇悲，欹枕听之堕双泪。去年夫征淮水头，天明上马操戈矛。今年夫戍玉关塞，日夜囏危谁足頼？不如烂烂云锦机，织成回文制君衣。不如湛湛长江水，流恨随君千万里。白首会面知无难，愿君竭力军旅间。太平无事荷帝力，迟君归来慰家室。凿凿之石如妾心，空山絶磵秋嵚崟。青山之松如妾操，大雪严风不凋耗。石或可转松可摧，妾心万死不可回！

　　暇日与客出，忽大雨，仓皇无所避。顷之闻市中小屋呼曰晴，搴裳渉水就之，主人欣然相留。俄而阴云四豁，红日青霞，闪映可爱，但流潦如奔泉，平地成大河。时小儿六七，浮木为舟，作水嬉。因以木阁水际，度坂涂，踰数十举武，憇杨秘书曼卿先生家。将归，雨复大作，又憩僧舍。至晚，不可留也，乃归。明日赋其事，与客一笑。（时年二十四）

　　黒云如山白雨倾，神怪出没雷电惊。走避人家屋檐厎，平地成河断人行。此时惟我与一客，只恐水深归不得。疾风吹树如卷涛，城上飜飞堕枫叶。划然开霁天色寒，五凤楼阁青云端。河桥酒旗晒斜日，恨无千钱此盘桓。褰裳涉水泥到膝，仓皇不复辨南北。市人如蚁欢相呼，古濠积潦深三尺。秘书宅前芳树林，翠阴满地何萧森。主人爱客欲少住，鲜飙入阁开烦襟。出门复憩秋水寺，四顾徊徨雨如霔。天昏地黒蛟龙愁，我行如渡银河去。安得渥洼龙马驹，乗之白日朝帝居？只今汨没在泥涂，非痴非狂亦非愚。人生天地亦寄耳，晦明变化知何如？

　　度居庸

　　歳暮矣，风凄凄，车中行客胡不归？一车南，一车北，南来北去何时息？车行欲近关上头，鞭牛不前吁可愁。须臾推挽在平地，车中儿女欢且讴。短褐萧萧风雪里，山径荒寒多虎兕。呼儿取火供晚炊，瓦铛黍米和沙煑。黄昏露宿官道边，茅店鸡鸣载行李。殷勤起谢车中人，万岭千山多苦辛！严风吹霜皮肉死，一身只有筋骨存。安得筋骨化为山下土，填却千山万山无险阻，尽使行人免愁苦！

　　赠周掾

　　杨震辞金亷以公，释之审谳仁以忠。谁其佀之君卿氏，直与两贤齐髙风。周公善政乆颓敝，秦汉而来由吏治。煽威作福谁御之？如以蛟龙视蝼蚁。君昔试吏西曹时，以亷律身人是之。岂不知萧相曹侯称画一，当时皆自刀笔出？

　　上緫戎

　　大将军，出沙漠，万里河山尽开拓。马嘶紫塞霜草寒，鴈飞白海烟涛阔。旗拂戎帐空，箭穿鲁缟薄。虏其名王归，四面凯声作。功成献俘蒲萄宫，天青日白开鸿蒙。遂使楼烦林胡之遐壤，化为冠带，衍为提封。明年草青春色浓，征人解甲醉卧林花红。我恨不识赵充国，又恨不识塞上翁，拔剑起舞歌春风。

　　大雨喜晴奉赠岩樐贤尹兰庄广文凤台之行

　　昨日雨方休，今者复大作。蜚廉鼔槖震霄衢，渊客泣珠送溪阁。白海飞流紫塞空，银河倒浸青天阔。三闗遥，九源合。舟回谁复辨渚涯？郊行何处寻墟落？稻叶青起风幡幡，野田緑满水活活。吟卧听琮琤，樵归迷畧彴。蜗庐一片林烟昬，鸡塞千营毡帐薄。雄县城中百数家，东街西街平地成溪壑。瞻飞龙，听鸣鹤。吾独胡为久困泥涂中？何不乘风破浪从此以挥霍！破室灯昏仰见天，一夕九徙不得眠。大儿愁衾裂，小儿嫌履穿。芸窗外内滀潢潦，葵砌髙下奔清泉。虚牖风，颠乱舞，坏墙泥堕髙帽偏。衰翁避湿龟顶缩，穉子擎盖鸢肩旋。滂沱急■〈雨上汒下〉鸟鼠穴，纷霏乱点虫鱼篇。划然快覩好晴景，金台千仭青云端。埽棊局，挥酒钱，酒边舞影何蹁跹！何蹁跹！欲掀举花县芹堂，捧币函香觐鹤籞。丹心炯炯照皇穹，缥缈祥烟飘鹭渚。看君増秩赐金归，尽把鸿恩化作溥天之膏雨。


一山文集卷二

　　（元）李继本 撰

　　诗

　　○五言律

　　龎村

　　野旷烟花白，林深露草香。雷声送雨过，山气入云长。逺水鸥边浄，熏风马上凉。长亭无限好，蹔此解行装。

　　秋日山行

　　林路郁迢遥，村行野兴饶。两山青入屋，一水白平桥。埽石収松子，畊云种药苖。仙人王质辈，应向此中樵。

　　赠杭州包知事与直

　　大府包从事，才华早见収。孤忠横北斗，清节照南州。白雨江帆暮，青枫水国秋。向来忧世意，惟有泪长流。

　　旦起

　　曙色动髙城，钟残枥马鸣。千门春放暖，十日雪开晴。勲业非吾事，诗书寄此生。青衫王粲老，犹欲竢河清。

　　游长春宫

　　飞观连霄汉，山门一径幽。青林藏雨暗，白水抱城流。未脱尘中趣，虚传物外游。回骖西日晚，清磬起层楼。

　　出猎图

　　大漠阴风起，煌煌猎骑来。闗弓霜月满，吹角塞云开。射虎惭无术，呼鹰谩有台。萧条空见画，粉墨乱尘埃。

　　早过五门

　　霜白掖楼晚，寒鸦城上啼。微云阊阖外，斜月建章西。忧国心常切，成功计转迷。十年京阙下，贫病尚羁栖。

　　天界寺

　　诸山遶天界，千古镇皇维。螭护阶头石，龙蟠殿角碑。慈云笼寳树，佛日转瑶■〈王犀〉。六合资冥福，春风万物熙。

　　养鱼池

　　涵空一镜碧，日晚出纎鳞。挟雨隔苍海，冲波碎緑苹。沔南夸丙穴，周什荐嘉宾。白首清江曲，谁怜独钓人？

　　鸣皋亭

　　晴皋一片雪，缥缈落秋云。缟袂风前舞，瑶笙月下闻。听琴多歳月，冲锡出尘氛。寄与乘轩者，芝田好共分。

　　与薛十二过寿寜精舍得歌字

　　鸣雨过青嶂，飞烟绕碧萝。庭空留鹤迹，江静听渔歌。长夏迎人少，髙年礼佛多。飘飘飞锡处，千里又相过。

　　夕次同川

　　鸦噪晚凉天，新晴景豁然。柳桥通水市，荷港入湖田。鹭影沙头月，人烟渡口船。相过又相别，书到是明年。

　　赠境上人

　　山馆夜潇潇，天寒酒力消。鴈行冲雪断，灯影隔江遥。渡口人争岸，船头客待潮。倦途谁慰藉？风景不相饶。

　　赠边将

　　犹记登坛日，长驱破敌围。兵随营火出，血洒阵云飞。杀气吹戎帐，腥风拂铠衣。肘悬金印大，功压万人归。

　　舟次松陵

　　客路几时尽？愁怀到处同。断帆冲暮雨，短笛咽秋风。水碧沙云白，山青柿叶红。莫言诗费日，光动锦囊中。

　　望海虞山得踪字

　　青山秋万迭，诗写晚愁浓。瀑断峰头路，云藏谷口松。药炉丹气上，经藏碧苔封。谁似仙翁静，阶前埽鹤踪。

　　水阁夜坐

　　松风遽清响，竹露滴凉秋。天水静涵月，照见浮生浮。鱼跳动水影，虫落打琴声。开轩埽明月，吹箫送残更。

　　初夏雨坐

　　白雨传疎点，红亭纳快风。荷香清浦近，竹暗细泉通。问道随关尹，横经媿马融。衰迟竟何补？江海任飘蓬。

　　和睦公九日韵

　　秋声横笛外，晓色画屏中。黄菊双头小，青山四面同。舡冲官渡雨，木落市桥风。十日燕台路，途穷兴不穷。

　　窓灯

　　窓灯摇影细，城柝报更遥。白髪愁偏重，丹心老未销。云阴笼月薄，秋气挟霜骄。归思如江水，滔滔逐逝潮。

　　晚出

　　短策扶衰病，轻衫受晚风。烟花连浦白，霜叶坠林红。骨肉兵戈里，乾坤涕泪中。飘飘江海上，回首媿渔翁。

　　抱病

　　力疾秋风里，扶笻歩晚晴。霜林朱果落，江浦白云明。丧乱逢多难，飘零媿此生。故人分散尽，怀抱向谁倾？

　　春日郊行

　　宿雨沾花润，春风歩屧轻。石门云气白，野寺竹阴清。鱼鸟亲人喜，山林照眼明。乾坤任疎散，杯酒度余生。
　　又
　　岸栁含烟碧，山桃喷火红。长松落殅雪，薄袂受暄风。伐木随樵子，携钱觅酒翁。犹胜狂阮籍，白首哭途穷。

　　读贾谊王粲传

　　白髪悲王粲，青春羡贾生。万言词慷慨，一赋气峥嵘。吊屈心犹壮，依刘恨未平。怀贤坐长夜，斜月半窓明。

　　和友人韵

　　乱臣倾庙社，祸本久脴胎。万里金城坏，千原铁骑来。人心今日异，天意几时回？痛哭英雄老，凄凉卧草莱。
　　又
　　恩幸千年遇，艰危一旦遭。人材淹草莽，勲业付儿曹。死战酬明主，兼金买佩刀。归来衣甲破，虮虱费爬搔。
　　又
　　月黒妖星现，云红战火然。鲁连终蹈海，乐毅又辞燕。痛哭怀明主，匡时倚大贤。那堪频眺望，白鴈落霜天。
　　又
　　秋气满龙漠，君王忽逺巡。旌旗照天地，哀痛着丝纶。雨雪迷青野，风云动紫宸。汾阳忠烈大，一战熄兵尘。

　　宿嘉秘寺

　　寂寂青山寺，千峰翠欲熏。禅林黄叶落，僧饭白猿分。松磴吹晴雪，柴扉锁莫云。悟穷清净理，莫遣世人闻。

　　山中值雨

　　风雨连天黒，关河入望遥。青山怀故国，白首恋中朝。小市河鱼上，残城野火烧。寄身岩壑里，生意日萧条。

　　待渡

　　待渡浑河晚，怀人水国遥。鱼龙吹雪浪，风雨送春潮。百炼丹心在，千茎白发凋。茫茫今古意，回首媿渔樵。

　　雨和仲礼

　　朱夏多淫雨，新凉报早秋。疾雷飜电过，遥海蹴天浮。无计回干造，端居愧俗流。滔滔天下溺，谁轸万人忧？

　　咏怀【丙申岁作】

　　白首殊方客，奔驰戎马间。时危忧母老，岁晚寄书还。冻雪连荒野，寒云出乱山。苍茫西日外，痛哭倚柴关。
　　又
　　不见严亲面，光阴忽四年。文章多散失，勲业竟流传。故塜燕城曲，荒祠瘴海边。寒窓读诗处，新废蓼莪篇。
　　又
　　辛苦怜吾弟，荒山久避兵。素书连月断，白髪满头生。雪翳窓灯影，风涵戍鼓声。沉思忧百结，寂寞度残更。
　　又
　　妻子何时见？凄凉病转侵。虚传千里信，已负百年心。短帽飞霜满，空阶落叶深。白头吟正苦，回首泪沾襟。

　　山寺阻雨

　　急雨过山寺，鸣蝉送夕阳。空阶看云起，虚阁受风凉。老柏吹香细，垂萝引蔓长。林泉空白首，把酒惜年光。

　　○七言律

　　秋日杂兴

　　飞楼上倚泬寥天，野色荒凉万井烟。落日荷花白舫外，西风桂树画阑边。明妃夜泣琵琶月，宛马秋肥苜蓿田。千古河山几争战，一登髙处一澘然。

　　寒食

　　岁岁京华度禁烟，房陵兄弟虎狼前。莫伤佳节愁边过，且放深桮花下传。短技自惭前席召，多贫犹得故人怜。王师早晚清畿甸，稳种城南数畆田。

　　清明游城南

　　立马髙原黄雾消，近城墟落亦萧条。人家上塜洒麦饭，野老锄云种药苖。红日金台晴霭霭，白鸥春水暮迢迢。移尊净埽莓苔坐，多谢青山慰寂寥。

　　寄省掾赵晞颜

　　不见先生十日余，临流每欲寄双鱼。马卿赋好君王识，阮藉身闲礼法疎。落花啼鸟纷纷乱，涧户山窓寂寂虚。春兴定应题满帙，病中何得慰踌躇。

　　自述

　　八口凄凉生事微，中原羽骑日騑騑。天寒岁晚归难定，水逺山长信转稀。青眼故人频送米，白头慈母尚缝衣。萧萧汉渚蒹葭老，好向儿时旧钓矶。

　　送别

　　北风吹袂晚临岐，日短天寒独去时。逺海涨空云泱漭，乱山连塞雪参差。惶惶兵火家千里，寂寂生涯酒一巵。传语亲朋好调护，路难莫怪寄书迟。

　　山居

　　小斋清坐校韦编，水碧山青照几筵。窈窕虚窓云入屋，苍茫平野草浮烟。阶前村妪舂黄米，门外溪童卖白鲜。欲赋紫芝招隐士，鹤书先寄陇云边。

　　雪

　　地白云黄雪乱飞，虚檐风急扑征衣。子猷入夜乘舟去，苏武残年持节归。兵后殊方为客苦，病来亲友到门稀。何縁得佀儿童岁，貂帽狐裘学打围。
　　又
　　开门飞雪迭阶除，宛宛溪山画不如。野火逺明喧猎骑，茶烟半湿认僧居。云深空谷难寻路，风急虚窓乱打书。坐待春阳回宇宙，无边生意满茅庐。

　　河上

　　宛宛寒山入暮烟，河流直到寺门前。店头买酒风吹幔，浦口义鱼雪满船。翻覆世情堪大笑，寛闲野屋得清眠。虚堂月色明如昼，独坐清弹五十弦。

　　和梅知府寄来诗韵

　　坐想亲朋摧肺肝，寄来尺素百回看。虚窓琴册尘埃乱，疋马关山雨雪寒。避地十年头欲白，去家千里泪难亁。酒壶烂熳堪谋醉，强拨羁愁一尽欢。
　　又
　　束装晓发雪满路，云起荒山万里阴。菽水久违慈母养，绨袍还见故人心。哭怜阮籍穷途晚，赋写江淹别恨深。春满故园芳草緑，东风门外听车音。
　　又
　　离筵酒尽暮烟微，儿子牵衣泣草扉。万里风尘诸弟散，十年江海故人稀。少陵苦恨无家别，季子羞夸衣锦归。谩忆山窓啸吟处，缃帘花影迭朝晖。

　　滦河

　　两涧松声琹筑哀，水边亭子酒壶开。千年海鹤辽东去，万里滦江天际来。沙路连城白似雪，山光过雨碧于苔。夷齐饿死修名在，凛凛清风被草莱。

　　岁晏纪怀

　　黄云压地雪浮浮，虚馆开觞散客愁。白发惊心催短景，苍江入梦问扁舟。时危每羡檀公策，志大空怀杞国忧。翻忆少年疎放处，春风歌舞醉红楼。
　　
舟次龙江

　　孤航小驻水西头，泛泛轻鸥对客浮。海气涨云天堑晚，江风吹雨石城秋。已将万事归诗帙，苦乏千金醉酒楼。欲向金川门里住，那堪回首恋沧洲！

　　赠时中

　　白首相逢寥落中，失声一哭暮途穷。霏霏江草愁边緑，寂寂宫花梦里红。海徼归心悬夜月，柴扉病骨卧秋风。人情任逐东流水，烂熳金樽莫放空。

　　春日纪怀

　　平湖水碧动晴天，独树花明簇暖烟。小白肥鲜堪馔玉，嫩黄新韭不论钱。田园芜没从儿懒，杯酒淋漓任客颠。四海奔驰压尘俗，百年萧散爱林泉。

　　和梅尹寄来韵

　　栗烈晨风坐转严，日髙晴鹊忽喧檐。阶前雪洗苔痕出，门外春催柳色添。姓字已归迂叟传，丰穰屡问大人占。村翁野老时相过，羡杀香醪如宻甜。
　　又
　　明晨鞍马去难寻，亲友留连惜寸阴。北极星辰连逺塞，南溟风雪动愁心。形容憔悴悲年暮，灯火青荧入夜深。回首髙歌出门去，天涯寥落少知音。

　　暮春喜故人至

　　衰年怀抱向君开，春晚留连把酒杯。窓草霏霏含緑雨，林花片片落苍苔。田园成趣聊堪适，故旧相逢能几回？挥翰题桥空有志，白头司马媿无才。
　　又
　　乾坤渐老百年身，埽地焚香静里春。巢燕向人争学语，山杯留客细倾银。迂疏无用真堪笑，离乱相寻转见亲。未卜此生归定处，青冥何敢更求伸？

　　雨中偶赋

　　黯淡青林白雨飞，隔花莫恨湿春衣。恩沾草木生兼遂，声到松篁听转微。谷口泉清舒药甲，岩隈风乱打柴扉。故园有屋多应漏，几日摊书晒夕晖。

　　燕相府右傅王公为北平宪副刘公画马征余为诗

　　骁腾逈踏瘴烟底，万骑纷披不敢嘶。天绕阆风追日毂，雨収沙苑散霜蹄。金鞍光动青云表，玉辇飙驰碧海西。白首何堪攀逸驾？几回执策听朝鸡。

　　寄思温尹

　　鸡泉邑里识君初，回首春风佀梦余。惠爱新闻行旅说，才名不媿史臣书。花明白日青山静，稼簇黄云早吏疎。后夜林扉倍相忆，髙情莫忘寄双鱼。
　　又
　　展卷虚窓风满襟，生来转觉秋萧森。鹤翎新沭紫萝雨，云气逈隔青松阴。太邱雅称湖海士，徐庶忽起庭闱心。客怀寥落谁与语？解榻迟君来听琴。
　　又
　　山斋留客晚凉初，茗枕吹香清梦余。雨过云生松下石，月明风乱枕边书。一家骨肉今无几，四海亲朋转见疎。张翰秋来定归去，江湖随处是莼鱼。
　　又
　　长松过雨碧萧森，凉籁吹香满素襟。泉落空潭秋洒洒，云生虚室昼阴阴。尘埃书劔千山路，风雨江湖万里心。客散衡门更清絶，明朝谁听紫琼琴？
　　又
　　至道不返太古初，玄圣一去千载余。养生近得南华论，报国耻上东封书。四海无家转凄恻，百年处世何迂疎？从兹万事可拨遣，短簔独钓长江鱼。
　　又
　　虚庭无人坐开襟，云气满地何萧森！老夫怀友传尺素，稚子读书惜分阴。小窓凉月破烟夕，逺道秋风伤客心。羡杀遒城令尹好，安得细听堂上琴？

　　定兴道中

　　雨外好山青近人，峰回谷转两溪分。聨岚翠霭浮秋树，隔塞清笳落莫云。农事喜听田父说，渔歌时近水村闻。只宜浊酒林亭下，解带风前醉夕曛。

　　别山中友

　　峰回径转雪嵚崟，隐者柴门费独寻。谷口断云遮草屋，楼头斜照隔枫林。黄金买贵交游絶，白首穷经岁月深。明发分襟两相忆，那堪寥落动愁心！

　　喜王延龄至自金陵

　　雪屋灯寒梦见君，诘朝车马竞纷纭。江湖险阻多亲歴，骨肉平安得细闻。点笔诗篇翻白雪，惊人风彩照青云。我衰不入鹓鸾侣，还好常随鹿豕群。

　　咏雪效时体

　　沉沉仙馆静无风，光动霄衢缥缈中。玄圃暖湔瑶草白，緑窓春绚锦机红。皇天有道开丰稔，诗趣无边入混融。为问兎园张宴处，满堂豪客赋谁工？
　　又
　　长风卷海白漫漫，三岛楼台画里看。瑶席香销金鸭冷，银河水涌玉龙寒。春回萱草芽初出，臈尽梅华信转悭。清晓天门占瑞象，日车飞上五云端。
　　又
　　隔屋狂飙怒击撞，一庭皓彩翳寒釭。星妃夜翦银河水，云气朝横玉女窓。梁苑赋成谁第一？灞桥人去更无双。到门疑是洛阳令，有客寻诗惊吠厖。
　　又
　　留客同倾北海樽，疾风吹霰落纷纷。虚轩夜气浮书润，逈野春声隔树闻。宻洒南楼清护月，横堆西岭白连云。呼童闲埽长松径，几片飞来乱鹤群。
　　又
　　琼葩春遶画楼飞，尽卷珠帘认翠微。影落玉堂飜砚沼，光摇金殿晃朝衣。长烟压树难寻路，逺火烧云正打围。明日出门好晴景，氷花满帽散珠玑。
　　又
　　云飞大野晓模糊，水国微茫一鴈呼。风起四檐翻玉树，天移万象入氷壶。子卿持节终归汉，裴相乘虚急破吴。五稼从兹兆丰稔，老农争说往年无。
　　又
　　晓寒着人肌粟生，空阶顷刻一尺平。开门起视天地白，埽榻坐爱琴书清。黄州竹楼惊碎玉，许家仙子夸飞琼。东邻西舍醉新酒，蹇驴细踏春风行。
　　又
　　访戴曽上王猷船，持节不啮苏武毡。苦吟杰出柳絮外，清气逈绕梅花边。芸窓夜白照书卷，山肆晓寒増酒钱。安得九夏复如此，松下从教惊昼眠。
　　又
　　海天空阔白成堆，坱圠春从地底回。紫禁晴飘龙尾湿，蓝闗寒扑马头来。婆娑起舞多妖冶，顷刻开花巧剪裁。清气无边堕诗境，逈排云气上琼台。

　　题万花金阙图

　　衮冕曽迎凤驾来，烟沉金阙半蒿莱。霞蒸日气红初上，云压松阴黒半开。玉井霆轰龙起蛰，虚窓笙响鹤飞回。前朝事往云无迹，愁听江声入夜哀。

　　赠古渊上人

　　廿年转走虎狼丛，名利荒寒到处同。杳杳木杯鲸浪外，飘飘金锡蜃云中。诗篇想见推敲熟，乘法争传大小通。偶此相逢破愁寂，旃檀香里坐熏风。

　　与戴元礼黄山人期登石径山谒道陵而山人不至

　　百年登眺问谁宜，涧转林回石磴危。潮落空江秋笛起，云生虚室夜锺迟。庙门雨黒愁山鬼，阶草霜黄集野麋。天地无情归浩刼，一樽聊复散襟期。

　　京口夜泊

　　醉客满船歌月明，隔江灯影逐人行。帆冲雨脚回京口，钟送潮头打石城。南渡衣冠愁北望，东皋箫鼔报西成。桑田海水依然在，不管人间有变更。

　　喜而成诗（此必鹤诗脱题）

　　道林深处竹为垣，爱尔胎禽喜欲言。月下听琴留丈室，云边冲锡入祇园。放逰芝圃腾清吹，碎踏松阴舞小轩。华表秋髙看遐举，青天万里雪飞翻。

　　送吕秀才入道

　　赋罢长杨戴鹖冠，笑人慕道不休官。窓间风雪三余学，林下烟霞七返丹。白社年深成雅会，紫垣秋静礼虚坛。夜窓欲问长生术，月转虚楼十二阑。

　　杏园

　　好花红白出邻墙，竞赏何妨到夕阳？探信屡逢金榜客，看梅稀出碧鸡坊。朝霞笼日绡衣薄，晴雪翻风珠酒香。我忆城东好庭馆，几陪诗老醉琼觞。

　　乱后入城有感

　　金汤天险尽成隳，遗老空伤汉鼎移。城柝乱鸣寒雨夕，酒旗斜挂夕阳时。田庐荒弃无人住，骨肉奔逃到处疑。最是多情双语燕，向人如诉主人悲。

　　松陵独眺

　　谁家隔水敝柴扉，白浪粘天隔翠微。红叶秋风宫路断，苍江暮雨钓船稀。寻幽野客携壶至，解夏山僧振锡归。圣泽只今沾溉处，松陵草木驻光辉。

　　登雅宜山

　　鸡犬柴扉竹里开，仙人别住好楼台。松声忽向琴心起，云气遥从涧口来。六代衣冠随水去，百年天地逐轮回。兴亡緫付登临外，烂醉春风卧碧苔。

　　羊祜庙

　　勲名冠絶复全身，两晋如公竟几人？庙枕吴江非故迹，碑横岘首哭遗民。空坛晓雾沉荒树，断壁秋风埽暗尘。老泪向人収不尽，愁边和雨湿衣巾。

　　琵琶

　　雨霁银■〈雨上黄下〉万顷秋，芳妍烂熳竞相酬。云山有分老复老，勲业到头休便休。凿落金杯从浩荡，琵琶玉手喜纎柔。一年无似今宵好，醉倚西风十二楼。（和独庵诗至此止）

　　移教房山留别雄县周尹

　　隔水青山画舫西，乱云芳草思凄迷。江淹赋好伤离别，李白名髙入品题。花落空阶春色澹，莺啼深树午阴齐。明朝相见归来鹤，飞向秋风觅旧栖。

　　雪和饶倅

　　散乱飞霙落帽檐，棱层砖玉簇峯尖。野梅放白寒香冻，村酝倾红腊味添。云压蓬婆迷羽骑，风回金爵扑珠帘。出门三尺无人埽，好为丰登取阄拈。
　　又
　　风起六花飞满檐，倚楼延认逺山尖。白生虚室灵襟静，清逼疎梅道气添。羽驾晓临瑶岛路，犀尘寒隔水晶檐。梁园赋好人争写，徤笔凌云信手拈。

　　周大尹惠香

　　天香满袖出蓬莱，云气溟蒙接上台。芝圃秋前新采得，玉皇案侧逺携来。九门传诏衔鸡舌，百和熏衣笑鹿胎。喜甚兰交许分赠，小轩焚处静风埃。

　　和前韵

　　旃檀林逈絶蒿莱，瑞霭熏蒸自鼎台。旭日兰芽和露摘，秋风桂子逐云来。丹炉夜久龙嘘气，玄圃春深鹿养胎。细埽虚轩艺嘉种，断无俗客踏芳埃。

　　周大尹祭祀还

　　使旌秋出凤凰台，吴楚千峰紫翠开。水伯驱潮催舵转，丰霳挟雨逐车回。琴边白鹤迎仙盖，席上青云照酒杯。好是纪行诗满帙，惊人丽句压琼瑰。

　　和前韵

　　青云北起望金台，路入瀛洲岛屿开。晓日歌楼湖上出，秋风征斾鴈前回。明虹斜照参差雨，逺海平铺潋滟杯。好写江山入吟思，酒边烂熳埽琼瑰。

　　雄县尹周氏詹擒贼

　　猎火宵明雪半干，于菟尽缚血烂斑。城门铁骑冲云出，塞岭金笳奏月还。叶县春回双舄静，偃堂昼永一琴闲。燕台献捷恩光近，名重清朝玉笋班。

　　和周尹韵

　　雨余秋水遶清轩，心迹双清好莫言。松寺寻僧陪鹤侣，茆檐对客数鸡孙。年光荏苒惊残梦，生事萧条忆故园。兵后故人知好在，那堪白首卧衡门？
　　又
　　雨送微凉入小轩，日髙深树听禽言。松崖花落蜂成蜜，芝圃苖肥鹤引孙。黄卷暗销闲歳月，青山宜问好田园。疎檐清簟琴觞静，时有髙人访荜门。

　　雪中退朝

　　雪舞回廊乱打人，朝回驰马路无尘。天粘白海横飞练，风转彤墀细迭银。诗气涵虚清到骨，梅魂袭月冷凝神。直湏借与调羮手，遍洒名藩作好春。

　　谢叶奉祠公羽赠冠

　　席帽征尘拂转难，寄来章甫压儒酸。逢萌忍向清朝挂，贡禹欣逢故友弹。青镜不惭欺白发，丹邱还好觅黄冠。暮年文彩凋零尽，谁写衰容画里看。

　　赠雄县刘尹

　　老成器业少如公，政誉堂堂压茂恭。一片灵台双镜里，三株仙桂月轮中。香凝鸭鼎琴堂雨，木落虹桥酒市风。欲写汉庭循吏传，满川烟树晚蒙蒙。

　　春日

　　栁外旗亭傍水隈，花前留客倒金杯。青云暗抱日华转，碧草暖随春色回。逺道自怜衰力尽，好怀常向故人开。轻衫短策东风里，白首蹉跎望隗台。

　　朱长史致仕还里

　　委佩声遥转禁池，每依朝彩认龙旗。白头强健追班早，青琐从容侍讲迟。天上宸章优老日，里中孙子望归时。多情好是长淮月，时逐心旌照玉墀。

　　和安常寄山中友诗韵

　　郭西山好住多年，采药林深踏紫烟。黄鸟间关春雨里，青峰回合暮云边。蜗庐踈漏看儿葺，蠧简纷纭对客编。兵后故人成逺别，那堪回首意萧然。
　　又
　　清朝雅望称髙年，台阁文章入浑然。青禁从容亲讲读，素书珎重问林泉。花明别馆寻幽到，酒熟良朋取次延。寂寞山中旧逰处，紫苔芜没种芝田。
　　又
　　白头览镜愧衰年，清晓翻经兴杳然。山迭锦屏横斗极，岸分珠雨落风泉。梦回隔水闻僧磬，饭饱耕云种玉田。多病马卿空有赋，谢官陶令未归年。

　　朝使至雄县理赈民事

　　燕塞秋风几日留？华延文彩射珠球。青云拥路随金节，白雪翻歌遶画楼。荒政有条先散利，富民得策定封侯。祇存一饭忠君意，接武夔龙赞帝猷。

　　挽张及民老先生

　　寂寞城南一畆宫，百年遗响寄孤桐。巢由杖屦云山外，陶阮生涯酒榼中。祠壁鬼灯然夜雨，墓门翁仲啸秋风。招魂不隔泸沟水，泪洒霜林万叶红。

　　松隐

　　松林宛在草堂西，隔树岚光望欲迷。风磴晓吹苍雪冷，洞门秋枕碧云低。蜂房溜蜜看儿割，药褁关心对客题。南望九华怀李白，月明霜白断猿啼。

　　咏保定尹祈雨

　　忧心太守祝民禧，紫雾涵香护锦衣。潭底双龙驱雨出，庙前五马踏云归。银潢水满通丹井，石室烟深湿翠微。斜日金台情景好，酒旗风里麦禽飞。

　　纸

　　吴茧裁成秋水寒，炯然光彩动柴关。香分梅蘂飘金润，色夺梨花衬玉环。石几净堆春雪冷，璚窓轻拂晓云闲。东林白社多年别，好与题诗寄鹤还。

　　髙生规当岁贡遇生日

　　天风环佩响珊珊，瑶海秋髙王母还。好着莱衣娱鹤发，要将董策觐龙颜。霞翻锦帜金鸾殿，日射丹墀玉笋班。待得瓦桥春雪霁，马嘶官路彩云间。

　　和睦公九日韵

　　国祚绵延类岱嵩，奎光炯炯照南宫。帝王道统归精一，台阁文章入混融。射策直须追贾谊，草玄何必数扬雄？张仪更是豪谈者，吐出晴天万丈虹。

　　和宣文刘仲徳咏雪

　　虚轩看雪晓光微，却忆淮西破贼围。春瓮旋开千日酒，海尘不染六铢衣。天寒紫塞黄云合，风急苍江白鴈飞。髙卧忽闻佳客至，衣裳颠倒出荆扉。

　　儿岭

　　月落荒村白雾収，晓行霜气袭貂裘。星连紫极龙光动，海入青天蜃气浮。风壤渐通辽霫部，云山直接契丹州。皇皇北镇神灵在，好驭飙车到上头。

　　沙河

　　沙河市头黄叶飞，沙河道上行人稀。天阴古塜狐狸出，雪满霜田鴈鹜肥。百钱鲁酒足供醉，十岁奚儿能打围。别家三月不得信，关塞萧条何日归！

　　送张都事赴浙省

　　朔方豪杰气如虹，往佐名藩好立功。泰岳阴风吹雨黒，淮营夜火照云红。江南亲旧多年别，海上音书几日通？投笔封侯亦竒事，草玄应是笑扬雄。

　　山北佥宪黒思仲义以宗正郎中召还予时在会州以诗送之甲辰岁暮云

　　千里闗河积雪深，星轺西发马骎骎。黒山雾雨连穷海，紫塞风云接上林。到阙应持御史节，上堂先慰老亲心。邉城日晚多豺虎，送别那堪泪满襟。

　　登隗台用希颜韵

　　好风吹袂上金台，旋脱貂裘换酒来。春日郊扉光黯澹，夕阳樵路水萦回。都人犹记燕昭事，朝士争夸郭隗才。千古兴衰緫陈迹，断碑剥落卧苍苔。

　　送翼主归相州

　　千营兵气黒沉沉，关塞萧条草木深。蛇伏黄蒿嘘毒雾，鬼吹青火出空林。儿童老大不相识，墟墓荒寒只自寻。亲在逺逰烦爱惜，书来应抵万南金。

　　雨

　　熟睡昏昏白昼长，翻盆急雨洗炎光。天连逺塞霓旌湿，风渡虚楼燕幙凉。竹里疎花红灼灼，窓前流水碧浪浪。山中米麦多应好，抱膝长歌喜欲狂。

　　别易水诸公

　　一家逺隔万重山，古道人稀独自还。夜月屡倾燕市酒，春风不度鴈门关。晴天雨散千峰外，野屋云生半席间。兄弟何时重会面，灯前相对话时难。

　　忆王氏兄弟

　　大野荒寒起夕阴，残蝉幽咽乱清砧。虚庭宿露苍苔滑，逺道秋风黄叶深。烽火未収三月信，田园空负百年心。多情好是西城月，时向愁边照苦吟。

　　忆安常

　　钟残水国夜初分，雪屋灯前梦见君。阮籍途穷随处哭，杜陵诗好几回闻。青山故国迷烟月，白首间情寄水云。苦恨东风不相识，吹人愁思转纷纷。

　　送燕倅

　　祖席衣冠尽士林，秋风古驿马骎骎。考功不愧循良传，遮道还怜父老心。日毂影髙三殿晓，霓旌光动五云深。归时正及梅花放，一路吹香雪满襟。

　　挽许璘

　　碧海珠沉失夜明，青云器业竟无成。空歌周颂有髙廪，不见宣尼畏后生。古墓云低飘陇树，白杨风急卷铭旌。伤心忍过西城路，易水东流送哭声。

　　题吕仙翁庙

　　策名文彩动蟾宫，飞上丹梯笑葛洪。劔影冷涵云气湿，笛声清绕月轮空。黒翻诗壁研磨外，神现松精候谒中。几拟细询仙岁月，芙蓉溪上又秋风。

　　题金山寺赓陆先生韵

　　天连泗水水连天，烟锁孤村村锁烟。寺遶薜萝萝遶寺，川通巫峡峡通川。酒迷醉客客迷酒，舡送行人人送舡。此会应难难会此，传今胜古古今传。

　　往郎山

　　郎山宛在瓦桥西，烟树苍茫望欲迷。把酒花飞愁处满，送行诗好别时题。泠泠古调南熏细，奕奕髙名北斗齐。此去心旌好相照，素书几日寄幽栖。

　　春日杂兴和前韵

　　隔溪茅屋曙光分，簌簌红桃映此君。烟圃药苖晴后种，风窓香霭静中闻。秦人无复歌黄鸟，华岳犹堪卧白云。怪杀杨花轻薄甚，满衣吹作雪纷纷。
　　又
　　水村几曲路斜分，烟寺西边访隐君。白昼暄风吹酒醒，青林啼鸟隔溪闻。一竿好钓矶头雨，双■〈牜孛〉谁耕洞口云。碧栁红桃满春色，那堪归思转纷纷。

　　送知县

　　县斋寂寂逺尘氛，草满圜扉翠欲熏。日转棠阴侵席过，风回琴响隔花闻。水分九泒通苍海，地拥三闗压紫云。河朔近来为令者，路人争道不知君。
　　又
　　长亭云树拥征鞍，意欲留君计转难。竹骑岂惟迎郭伋，蒲鞭直欲继刘寛。班聨晓陆承殊宠，绩考春曹陟最官。此别信知应未逺，杨花香衬马蹄还。

　　东林图

　　匡庐遗想定如何？文物风流也自多。月满空山号虎豹，日穿林樾涨藤萝。青莲结社朝乘犊，白水渔竿晚浴鹅。多半蟠根是仙李，向阳枝叶更婆娑。

　　○五言长律

　　灯夕

　　灯簇上元夕，花明仙苑春。星球悬碧落，云幄护朱闉。岁律时当午，斗杓昏建寅。六龙御丹极，万象入洪钧。淑气东浮野，群星北拱辰。楼头霞散绮，墙角雪销银。已弛金吾禁，应无丞相嗔。鳌山攒火树，兽锦迭文茵。玉漏传疎点，香飙逐暗尘。篆烟吹绣幙，檐雾湿纱巾。紫陌鸡鸣缓，红桥马过频。珠围貂帽窄，梅放粉容新。诗就题千帙，筵开直万缗。酒光摇潋滟，舞影起纷纶。序齿先耆艾，忘形畧主宾。聨翩仙子佩，窈窕女儿身。迭唱凌天籁，争归歩月轮。闾阎喧小子，箫鼓沸苍旻。童稚扶翁媪，优伶学搢绅。青云文雅士，白髪太平民。世喜消锋燹，巫羞祀鬼神。欢呼占岁稔，倾倒见天真。留滞无羁旅，欹斜有醉人。宴游逢霁景，欵曲会良姻。是物恩波洽，诸方化雨均。腐儒犹放浪，令尹独清贫。屡辱情过厚，从知道欲伸。得人类言偃，爱客即陈遵。闻望腾中外，公忠出等伦。威仪严可畏，襟度阔无垠。公署钞琴谱，黉堂礼席珎。河头虎争渡，桑下雉相驯。五袴歌方振，三农业已勤。官清文字简，乡饮徳风淳。我已成迂朽，行将赋隐沦。弟兄皆鬼物，田畒半荆榛。周急烦贤友，持家养老亲。竒才推葛亮，曲学陋平津。松径荒烟里，茅堂野水濵。读书逾懒慢，抚事几悲辛。碧藓侵碁局，红蕖没钓纶。发蓬苦扪虱，衣破叹悬鹑。出处惭先哲，间关类逐臣。多情依木石，无分画麒麟。城市聊从俗，山林拟卜邻。业唯归竹素，书莫上枫宸。性入禅家学，歌随樵客斤。生涯甘寂寞，宰物实陶甄。髙尚尊严子，贤良笑郗诜。天涯正愁絶，回首遇雷陈。

　　卢龙（二首）

　　迢递卢龙塞，苍茫滦水波。青林云气重，白磵雨声多。四皓终归隐，三良谩有歌。秋风关海上，回首泪滂沱。
　　疋马空山路，孤烟老树村。松阴连草屋，涧水绕柴门。秋晚蜂成蜜，年深鹤有孙。行藏吾道在，白首信乾坤。

　　○七言长律

　　拟上太傅丞相

　　燕在蟠空积雪晴，煌煌虎旅控幽并。太公制敌分竒正，方叔行兵属老成。霜压貂裘寒气重，星涵龙剑夜光明。日华冷射鱼鳞甲，霞彩朝迎鸟羽旌。宇内勲庸扶帝业，帐前金鼔震天声。三槐晓雨青浮砌，万栁春风緑满营。猎火烧云烟四合，辕门传令月三更。屯田有策年方稔，刁斗无声夜不惊。仗绕中坚排队出，弩驱前马着班行。家藏书史传贤子，国有旗常播令名。炳烈精忠通紫极，涵濡徳泽到苍生。两封穹爵承殊渥，百战河山定太平。门下衣冠多俊拔，胸中湖海愈泓澄。腐儒漂泊身如寄，破屋荒寒病转婴。七袠慈亲伤老朽，一丝微命转伶俜。田园芜没忧生养，骨肉分离忆弟兄。水满钓滩闲桂楫，烟迷乡树隔柴荆。相君下顾千金价，士类同倾万古情。生意从兹在蔀屋，謭材何用请长缨。

　　和睦公九日韵

　　绛车晓发万人看，春入燕台雪半干。圣代人材征梓杞，宪庭风彩接鹓鸾。蟾宫露冷三花湿，象简霜飞六月寒。北阙焜煌承帝綍，东林萧瑟闭诗坛。绣衣劝讲临芹沼，蔀屋怀贤赋考盘。定有竒勲登汗竹，岂无宏策上金銮。天边紫气涵龙剑，江上青山近马鞍。玉笋班聨三殿外，琼林光动五云端。煌煌嘉瑞锺神秀，皛皛沧溟得木难。朝着人争传姓字，慈闱书喜报平安。永怀黄阁千金重，自保臣心一寸丹。走也向来成老朽，短簔烟雨梦渔竿。

　　○五言絶句

　　立春日试笔

　　霞坞光相炫，氷池冻半开。影随瑶色起，香逐彩旗来。

　　壮士

　　走马过营门，金甲吐光焰。笑我读兵书，何如去学剑。

　　灯花词

　　彩发虚明间，性涵膏火里。彪外而弸中，花岂知报喜。

　　卖花

　　风送卖花声，花香扑珠酒。买尽担头春，半是青楼妇。

　　山中见王■〈田元〉

　　笛弄林间月，簔披陇上云。朱门半消歇，人笑不如君。

　　闻鴈

　　流响迷湘浦，余哀隔陇云。角残灯外听，钟定枕边闻。

　　东波洗砚池

　　毫分赤壁雨，墨染蜀山云。旗照龙蛇影，波涵星斗文。

　　赠隐者

　　听钟寻野寺，隔树扣云闗。鹤卧琴窓静，樵归碁局闲。

　　○六言絶句

　　菊蹊

　　荒径雨苔未扫，踈篱霜蕋先开。緑酒从人放饮，白衣为我携来。

　　山行

　　村村寺寺竹好，水水山山路遥。林鸟催人唤酒，野色随车过桥。

　　题逸士图

　　秋思枕边疎雨，年光叶上惊飙。从渠得马失马，笑我操瓢弃瓢。

　　春日即事

　　蝶弄花心初日，莺啼门口残春。半岭半岩古寺，一觞一咏髙人。

　　题画

　　虹彩明涵疎雨，蝉声暝咽残阳。人境不殊仙境，醉乡真是吾乡。

　　○七言絶句

　　初二晚凉登东楼

　　瑟瑟青枫水郭秋，买鸡携酒上东楼。一瓢欲赠山中客，掷上青溪傲许由。

　　经梦笔桥

　　风起湘波断绿津，长歌别恨写悲辛。挥毫几拟题桥过，翻愧当时卖赋人。

　　越王台

　　越王台前江水深，越王台畔草森森。五湖明月青天上，照见鸱夷万古心。
　　又
　　陆生赋冠六朝文，掷地金声一座闻。莫听吴歌过江去，洲前花月夜纷纷。

　　客中喜金震见访

　　翻翻霜叶飞还坠，寂寂风扉掩忽开。莫向尊前问僧腊，海门秋色逐潮来。

　　赠弹筝人

　　秋恨斜飞啼恨深，示将燕调杂吴音。人人竟听抛红锦，悔杀当时苦学琴。

　　题垂虹亭壁

　　金樽緑酒荡晴空。花压双鬟舞袖红。莫唱何戡渭城曲，银筝呜咽怨秋风。

　　送白杨长老

　　龙天拥护大江西，江上分襟緑草齐。一路藤萝秋色里，山山树树白猿啼。
　　又
　　鹤随金锡忽飞还，踏徧吴云越树间。一发逺峰斜日外，认来多是九华山。

　　立秋夜听秋声

　　漠漠微云生晓阴，满庭虚籁薄霜林。有声元在无声里，听到无声思转深。

　　春申君

　　歇也慆淫忍复论，指胎画策市君恩。区区簒立成何事，翻与皇家辟祸门。

　　隗台

　　野老留人不肯住，半醉扶笻入山去。天风吹上黄金台，放笔纵横写长句。

　　山行

　　山压金台万万重，寻幽尽日少人逢。况闻水北田庐好，白首躬耕学卧龙。

　　沙岗晓发

　　白波滉荡摇青天，隔江打鼔是官舡。天涯渐与故人逺，客怀寥落秋风前。

　　对月同文祯宗兄赋

　　窓里娟娟纳月光，床头顾影转凄凉。束书几日还山去，露坐弹琴秋树傍。

　　送知县

　　朝廷考绩推循吏，暮夜辞金谢故人。愿借冦恂怜父老，早归重看瓦桥春。

　　挽蒋济川梦妻

　　土蚀瑶钗催白鴈，霜沉锦瑟断朱弦。灵帏灯暗阴风起，忍见孤儿挂纸钱。

一山文集卷三

　　（元）李继本 撰

　　○序

　　钓鱼翁诗序

　　钓鱼翁，爵禄不入其心，惟嗜鱼，故钓辄得鱼。寂寞之濵，投竿而渔，有不知寒暄之改候，饥冻之廹身，欣戚之易虑，盖嗜之笃故，久而不能忘。初非阨扵生事而藉以餬其口也，至于得鱼与不得鱼，亦未尝计失得而渝所嗜也。大抵嗜而因物而触于心，虽古之人，亦曷能无所嗜哉？故秋之嗜奕，伯牙之嗜琴，中散之嗜鍜，伯伦之嗜酒，张旭之嗜书，皆以之而生，以之而死，而能不少置焉者，岂直钓鱼翁之嗜鱼乎？
虽然，翁之嗜，吾固得而知之；翁之志，吾不得而知之也。昔者吕望钓渭，而鹰扬之师实开有周之鸿业；子陵钓桐江，而一节之髙式重大汉之九鼎，盖其所嗜者小而所志者大也。翁老矣，其于鱼也嗜之而弥笃，此其志予诚不得而知之。顾尝观翁往来钓鱼处，山空水寒，鱼鸟闲暇，超然有出尘之想，得不使人怀非熊之吉梦而慕江湖之髙风者乎？国家方求兴王之佐，不召之臣，翁乎其不获终老于山泽也审矣！彼龙伯之夸任，公子之诞直，庄生之寓言耳，不足为翁道也。
翁曰：“我知钓鱼而已，余非所及也。”已而有野樵过之，翁酌以酒而歌之曰：“尔樵之适兮，我钓之逸兮！取樵以湘兮，取鱼以食兮！渔兮樵兮，足以放吾之迹兮！”歌竟，翁谓樵曰：“子去，吾将钓吾鱼。”钓鱼翁谓李仲学，而野樵则翁之同姓延兴也。野樵序。

　　祷雨诗序

　　刘侯为繁峙丞，政务寛简，民物清晏，郊野无犬吠之警。洪武辛亥夏不雨，民嗷嗷无生意，侯适以事诣大府，未遑恤也。县父母享扵龙祠以祷之，弗应；徧礼群祠，又弗应；自是奔走告祀，不懈益虔。五月二十有二日乃雨，民以为未洽也。未几，侯竣事还，衋然伤之。乃洁斋致诚，徒跣露髻，■〈奭斗〉水于南山之龙湫，侑以香币，奉以牲酒，以荐于羣祠，以享以祀，以祝以祈，以罄夫悃愊之忱，时六月七日也。
是日昼漏下二十刻，青天无云，炎光爥地，芗燎始上，浮霭四垂，霞飙回旋，电雷訇发，感格之机既昭，滂洽之泽斯至。越九日乃雨，明日又雨，又明日大雨，民翕然以乐，跃然以忭，而驩然如更生。邑之士咸见之，咏歌而谒予序其端。
余惟《记》不云乎？“天降时雨，山川出云。”盖雨降自天信，非吾人所能力致者，然而有可致之道焉，何也？吾尽吾诚焉耳。惟诚可以开金石，贯幽显，动天地，感神明，雨泽之降母惑也。况侯为民以请命，而竭诚以吁天，精意昭垂，洞逹无间，天其有不应乎？昔者唐叔有善政而禾同颖，景公出善言而星退舍，李广利拔剑刺山而飞泉涌出，与夫刘昆熄江陵之火，韩愈开衡山之云，感应之机，古今一辙，固非方士者流以竒术秘计，簧鼔乎颛蒙者比也。予田野之细氓，沭侯之惠深，谨摭其实而序之。侯字仲仪，江西人。

　　送北平行大都督府掾宗徳章序

　　北平古为边壤，唐虞三代曰幽都，周秦战国曰燕，隋唐曰幽州，自召公始封，至显王滋大。晋慕容垂，唐安史，五代刘守光，皆盗据其间。金源氏始建国，帝其疆入国朝，悉归于职方。风气劲武，河山雄丽，五方走集，蹄雷毂风，险阨繁冨，为西北边最。洪武初乃行大都督府以镇之，壮形势，固关要也。宗公徳（阙）


一山文集卷四

　　（元）李继本 撰

　　（阙）

　　邱一壑得以耕钓而自适，东阡陌得以杖策而往来，搢绅名公之过之者得以礼于其庐，小子后生得执经以从先生游。是侯之出处，去就皆可无憾也。乃书以赠之。

　　送北平知府方公序

　　岳阳方公伯禧，尹北平之三年，上计如辇下，其南辕也，予诘旦与之别，且致辞于公曰：
北平居王城下，邑大府综，有司庶物，而尹之为职，寮采之所视效，州县之所繋属，民吏之所仰戴，求其公私无挠，外内相安，职职而事事非易为也。故饬身之不谨，则轨度之寖弛；治事之弗炼，则上下之偷容；待物之弗宏，则谤讟之踵至。是职也，在朝廷虽不以之轻授，而世之纡组绶，建牙纛，扬扬如政事堂，美食而安坐者，其可视为易事。幸其满秩而去，汲汲犹传，舍然哉！
夫天下之才，其髙下细大不一也。譬诸马之为骏，必飞黄緑耳，然后足以骤康庄，行千里，否则恒见其豗隤而玄黄，非骏也。木之为材，必松楩杞梓，然后足以建明堂，构緫章，否则卒至于风摧而雨剥，非材也。公英年登上第，人谓其学问政事杰出一时，视昔之为尹者，未见一二与之埒。是何也？学问政事同出于士，而士之轶类而絶尘，立功名以垂霄壤，则亦几何人哉？公襟宇洞廓，故应变疏通而裁决无壅滞，譬之于马，其飞黄緑耳之骏乎！公徳度凝逺，故接物周洽而惠爱无偏颇，譬之于木，其松楩杞梓之材乎！
今之徃，燕之耄倪皆遮道挽留，而恨其不可得；才大夫皆相率赋诗以写其遗爱，而征予为之序。故特书其学问政事，使士之读书学道者皆曰“公之学由淬砺而出，是固吾之所当学”，由是读书学道而出仕，则公之学不私扵一身矣；士之居官食禄者皆曰“政由学问而致是，亦吾之所当学”，由是致君泽民而无负，则公之政不私扵一方矣。是公之学问政事，非以自私，而亦非私于人者也。公其勉哉！由是居政府，理宪纲，振励天下，使士风为之丕变，将不权舆于此乎？予于公相与未久而相知最深，故言虽渉于太芜，而情非出扵溢美。若其政迹之伟，可以上之太史而侪诸古良。二千石其详见于计吏簿中，不书惧复也。

　　送李慎言赴顺义训导序

　　洪武壬戌秋，蓟门李慎言氏将有顺义之行，典邑校也。今左春坊大学士安常董先生时为宛平文学掾，为序以华其行。而燕之才大夫士形之歌诗以赞咏之者，前后相属也。
先生之意，大要谓尧舜周孔之授受，周程朱吕之论著，其书诗书礼乐易春秋，其道仁义忠信叙五品，以植民彛之则，萃万善以尽事物之变，究三才以通天人之运，自洒埽应对以至精义入神，自格物致知以至明善诚身，其终至于笃恭而天下平，体用详明而表里融贯，本末兼该而细大包络，其道一也。
然道非可以言言也，故天不言而四时行，百物生；圣人不言而六经之载道如日月，列星之文昭被九宇。其或规规焉，取诸言语文辞，簧鼔以为说，采色以为饰，刮磨雕刻以为姿状，则凡糟粕之学，滥觞之传，口耳之见，皆可以为道矣，其能垂教于不朽乎？慎言邃学而文，其于圣贤之经之传，子史百家之书，考索之専，淬砺之至，不泥于传注，不胶于事实，不淆于白黒，据其涂而渉其津，予以是知慎言可以语道也。诚以是为学为教，则凡请业请益者，不由是闯其堂奥乎？学礼学诗者，不由是以饰其言行乎？而治己治人者，不由是以为规矩凖绳而终至于大器乎？
吾友宗一氏与慎言最稔，与予先世皆河南人，国朝皆占籍北平，兹以顺义文学掾摄校于雄，与予共事，则予三人者皆里闬，皆久要，皆同道也。况顺义违雄踰十舎，乃不以其津陆之逺，寓书宗一以征予文，予故不让而为言，以窃董先生之緖余，以为数十年之雅谈。重宗一之请，嘉慎言之嗜，古文辞而不自画也。

　　赠医士娄传道序

　　蓟邱刘明善氏，累叶儒官家。自兵起两河，幽并俶扰，挈家避乱江淮间。其后族戚荡散，父母妻孥先后死。又其后中原甫定，完一生于九死中。又其后得北归乡里，再娶以有家室，年四十始生一男，今尚乳也。
先是，天大暑，沴气方炽，儿右腋间疮忽坌起，儿瞶乱不帖席者数晨夕，其势危甚。明善与其家人惊悸，莫知所为。邻里来相视，亦莫知所为，计则皆曰：“明善仁厚人，阅播荡之余，以有嗣胤，而祖考之血食其不絶犹一髪。今而若是，天之戕吾善类，不亦酷乎！”
时东浙娄传道以医士侍直燕邸，良师也。明善于其休沭之暇，礼延于家，乃诊视儿曰：“此医所谓丹毒也，盖小儿为阳火乱攻，气不得上，由是蒸而为毒，乘虚而傍出。”传道取药一匕饮之，食顷而愈。
于是举家欢然若更生，明善乃卜之日吉，具酒馔，赍楮币，以致礼焉，酬其徳也。传道曰：“吾闻父师医以活人为心，非若市道人觇货利而取其直也。苟规规于货利，是以货利视其人，非吾所闻于父师者也。”传道力辞不肯受。
明善曰：“心，内也。利，外也。先生以活人之心而获报，而吾以报徳之心寓之于礼，意以报之于先生，非所谓利也。先生之受之，实甚宜！况吾之子始虽遘疾，而终于勿药，是先生之俾吾有子，绵吾宗祀也，先生何为不受？”传道曰：“辞其可受而受其可辞，二者皆非也。”传道又不肯受。已而明善复再拜以请，而传道辞益坚。
明善知其终不受也，则谓予曰：“吾儿之不恙，是传道之肉骨我也。吾宗祀之弗殄，是传道之引翼我也。子名能古文，愿有述以着其徳之不可忘焉！”予曰：“君子赠人以言，言固将暴其徳，而垂之以永久也。传道以医为学，非世之医家者流比也。考之周礼有疡医，而史称扁鹊尝为小儿医，传道有得于是矣，故其操活人之术而于利不苟取焉。其所以扬今而视后者，将不在是乎？虽然，徳于人而不图其报者，传道也。报莫之施而不忘至徳者，明善也。予故牵聫以书，以归其美于二君焉，古之道也。古之道不苟毁誉于人，予闻之韩愈氏云尔。”

　　送刘御史荣觐序

　　予友刘荣觐氏，弱龄从予。爱其刻苦嗜学，虽甚风雪，每杖策至其庐居一室，门巷荒寒，诵读自若，而林扉晻霭中，隔树闻吾伊声。宵则焚膏继晷，至漏下十余刻乃始就枕。平居非有疾病、医疗、祭祀、宾客事，其于圣贤之经之传，未始暂焉不接乎目；弦歌之趣之乐，未始旷焉不接乎耳。而于师之所传也，已之所受，朋友之所讲，昼夜之所思，研深烛微，期于破扄鐍，开户牖，闯夫仁义道徳之奥，则又恨其力之不武也。此皆荣觐所自得，予尝谓之不独嗜学如是，至其才识超絶，众皆望洋而自失，故其相从曽未一朞也。而景行先哲，慨然有生晚之叹。已而领乡荐，试礼部，皆预髙选。佐名邑，拜御史，皆赫赫有声。使荣觐为士子时，虽不从事科目以取富贵，而学问文章亦足暴于当时，迄于今光，显无疑也。
予山林二十年，所与逰不啻什百，而风谊閴寥，友道沦谢，而竒伟不羣之士落落在人耳目，如吾荣觐者，不多见也。今老矣，精神衰耗，志虑销落，譬之空山之木，烟仆涧河，雨卧溪谷，无几何时腐朽随之矣，则夫天下之士，于予何所仰赖而托交于暮齿乎？荣觐方当英年，其取友也，不独求之一乡，求之一国，求之天下，等而上之以求之于古，则其所友者，岂不可以想见其人乎？矧荣觐由文学起家，故其入对大庭，而议论风采，耸■〈辶重〉台阁，光耀士林，其有得于贾董之才猷乎？出佐民社，而善政所暨，得一邑百姓心，其有得于阳元之仁惠乎？立殿阶，吐正论，回天听，其有得于欧范之风烈乎？惜夫予之固陋，不足以知之，不足以言之也。
圣天子悯其亲之老而赐告归省，其至也，秩秩乎家廷之仪，衎衎乎孝友之风，而恂恂乎乡党之敬，岂直为里闬之美，宗族之庆，父兄师友之荣哉！孝于亲，忠于君，而忠孝之行，圣愚同天，古今一辙也。荣觐还朝且有日，期于佩仁服义，树勲立业，不负乎君亲之望，忠孝事也。荣觐勉乎哉！祭酒胡先生，今人之望也，于荣觐为先辈，故其奬励之有加于予；为旧逰，故其好爱之甚。至其详，见于送行序中。予故喜而书诸座右，庶以慰久要不忘之情，而江湖万里之思也乎！

　　邓伯言《玉笥诗集》序

　　予幼喜诗，十四五时，从乡先生学为五七言诗，每出一篇，必曰：“是子可教。”由是専意于诗诗，日鍜月炼不辍也。今老矣，藻思荒落，诗久不作，作亦不工。思古人之不见悼，斯文之絶响，每废书而永慨。
大抵诗之体裁，各以其类。雅颂有雅颂之制，风骚有风骚之制，汉魏人则汉魏人语，六朝唐人则六朝唐人语。譬诸公输子之成方圆必由规矩，师旷之正声音必范律度，而庖丁之解牛必中肯綮。故其诗，髙者薄霄汉，深者溢河海，振之沮金石，奏之谐韶濩，由是而荐郊庙，感鬼神，广声教，移风俗，振古不可废也。
西江邓伯言先生以能诗鸣东南，其名《玉笥集》者，予因其北来，得而读之，大抵本之于骚雅，支叶魏晋，而于杜甫氏则其専门也。先生道过于雄，留邑校信宿，其隙也为予言诗。予为之倾耳以听，其扵古今事势之变，山川人物之异，是非得丧之由，兴衰理乱之实，一寓于诗，而和平之音，愁思之声，欢愉之辞，穷苦之言，合乎体裁而无偏颇之失。当兹风雅閴寥，而有此古制，何异聆空桑之瑟于瓦缶纷撃之余乎？予以先生不以庸愚遇我，又念其行数千里之逺，歴岁月之久，而忘夫道途之艰，羁旅之劳也，故为其诗集序。

　　送太常太祀张敬方任满序

　　太常，掌郊庙社稷之礼，古大宗伯之职也。尝读其题名，而见文学声望之士，彬彬接武后先矣。张君敬方，以荫补入官，再转为太常太祝。凡在同官，爱其质美而行修，方与之优游共事，议论考索，用禆礼文之阙。一旦以秩满而谒选天官也，皆恋恋不忍其去，遂送酒载殽，盛宾客以饯之。
酒行，有言于列者曰：“夫官使得人则职修而事治，故上自宰相，下逮百司，有军国之寄、黜陟之柄、甲兵金榖之务，于是人之能否可见焉。太常则异是，其职虽重，其务至简，至有事于大礼也，始克奔走奉职于其间，否则优游暇豫，经旬不一署文牍，非如宰相之与有司有军国之寄、黜陟之柄、甲兵金榖之务也。然则居是职者，借有兼人之才，亦将何所见而何所征耶？”
有解之者曰：“万石之锺，不待较而知其有容，极其量也。千钧之弩，不待发而拟其殪兕，极其力也。观人之术，即其抱负，可以验其设施，奚庸以已试未设而必其能不能耶？敬方以宦业名家，其于政事，盖自其事父兄师友之余，己耳濡而目染，有不待临事而可见者。宰相以之从事于礼仪，而不欲其亲百司之细务，盖将培植其材，而期之以逺大也。国家制礼作乐，方将征礼典于文献之家，敬方以有其才而适际其时，奚华要之不践，而功名之不白？”
于是众宾驩甚，洗爵而起，曰：“斯论善！愿有所识。”遂书以为秩满序。

　　送王经歴使广东序

　　余少时闻，里人王惟善君掾荆宪有声，恨未识。及壮，从荐绅先生游，听其较论古今人物，咸以君为才，世之名一艺、擅一能者不足比数也，于是益以不及见为恨。至正十九年冬，君以使事至京，适会故中书左丞伊埓森布哈公之门，一见如平生欢。公之子丑仲礼氏与余至契，不妄许可，为余言左丞为四川右丞时，惟善为左右司都事，虽政务至剧，而处之裕如，众称为幙府第一，余闻其言益信。后惟善调国史典籍，余亦由詹事掾为太常奉礼，则又同日授除，由是往来相亲，商论雅道，志同议合，未始一日置也。然自闻誉逮识君几十年，自始识君也，迄今又三数年。以几十年愿见之切，仅获三数年情好之宻，岂非难欤？今君声藉甚倍往。
时什百方期入赞，政柄罄布矣。未几，宰臣奏入山东、河北下，四方之未附者以次入。欵非一切宥之，何以惠活元元哉！二十三年春，遂大赦天下，选文学之臣识通变者分道往谕。于是擢君崇福司经歴，使广东。余以相与有年，不忍一旦别去中国最逺。昔国家之一宇县，实始要荒，矜恤黎氓，至仁毕逹。虽在僻壤，治罔怠缺，所以保养生全，革心沐化，不忍视为外逺而鄙夷之也。
及乎宴熙之久，中朝之士不乐外仕者多，朝廷念逺人之失治，每授官，比常秩増两阶以优之。由是吏乎其土者，志在徼冐爵名，于靖绥之方漫不之省，甚至贼杀其人若禽兽然。故其人愤惋窃发，依阻弄兵，刼官府，■〈火替〉城郛，以肆威熖，莫可猝制也。君措虑周逺，治事明炼，至则必能殚竭心膂，宣扬国灵，于逆顺利害，又必能辨析无隐。行见颛蒙挑衅之众，振厉感泣，潜铄奸慝，以拭目更新之治，且指而诵之曰：“中朝有人如此，其于恢复之效不少赞乎！”且古昔立功者，不在朝廷，则在边隅。余于君生同乡，交同好，入官同进用，庸敢以是祝之，君其无负兹行哉！是年月维夏十又二日序。

　　《备荒杂录》序

　　汉史书张良谢病辟榖，惜其法不传，盖亦托言云尔。其后方士者流，徃往能神其说，于是丹药之书出焉。世之险辟之士，复效其法而修炼之，谓一饵其药，可以终身不食而长生久视。噫！以吾眇焉，血肉之躯非有得于保真养性之妙也，一歩乎诡诞之说，遽以为秘诀而用之以求不死，世寜有是理耶？晋镏景先表进辟榖方，名曰《救荒仙术》，见《活民书》最详。往岁京师饥士民家多制而服之，悉无验。兹予所因制者。因窃思之：
人之一身，胃为之主，胃实则气充，充则神完而不死，讵有絶去水榖，使胃虚腑惫，而能久生者耶？然则昔贤谓“刀圭一入口，白日生羽翰”，何也？此盖学仙之说也，其法本于制炼形魂，使气质销铄而阳刚纯全，如天之轻清，其气上升也。其为刀圭也，岂方士者流所谓修炼之术哉！
余乱后躬耕山中，见溪谷间人有草食者，因谓值岁之凶，草木之可食不过二三种而已。及观伯髙所著《备荒杂録》，乃知凡草木无不可食，要在用之有法耳。余读其说而异之，亟欲手写一帙，藏之箧笥，以尘物婴世未遑也。翌日，君命童子録以相寄。方之世所谓辟榖之术，其终至于误人者逺矣。呜呼！自含哺皷腹之乐亡，则世乱民穷，而人之不得其食者多，故读夷齐采薇之咏，园葵紫芝之歌，杜子美岁拾橡栗之句，可以观世变矣。伯髙是录，夫岂虚传也哉！
伯髙始以国学弟子贠入官，累就外补，自兵进，携妻子避地四方，于草木之品皆尝试之，予故信其说而为之序。

　　送西台侍御史温都尔哈玛尔公彦■〈羽军〉叙

　　三秦形胜甲天下，河山险固，邱陵盘纡，控陇蜀之会，当晋魏之冲，守之易如键就扄，攻之难如卵就压，歴周汉而来，号为百二之区，势使然也。吾元混一之初，升云南亷访为行台，大徳之元徙置奉元，号陜西诸道行御史台。于时人才辈出，罔有冒进，諌无不从，言无不听，法度修明，人物清晏，今西州父老犹能道之。《春秋传》曰：“不有君子，其能国乎？”汉祖之盟，谓功臣与河山仝带砺，诚不刋之论哉！
自盗起河淮，中原披靡，民焉麋烂，物焉殚残，城郭焉荡焚无几。秦虽至险难犯，及其怠于封守，暴兵深入，受祸最惨。相臣将臣，入禀庙谟，出掌兵枋，固愿削絶乱阶，策勲帝室，然藩翰四匝不受縻制，一摇手，怨辄随之，祸且叵测，虽有智能，閟莫敢发。忠义之士，至欲以死树功，动为童氏权奸沮，不得行事，机之失，若砮羽之速不可障，何嗟及矣！今大乱已极，人心思治，岂特三辅之民欣见汉官仪乎？据形胜之便，审缓急之宜，开拓旧服，实惟其时。若夫惩徃辙之失，遂无意于事功，君子不取也。噫！是责也，谁实尸之？
仆尝书平乱一策，藁成复毁，不上。盖以其言过直，有犯时忌，则人将目以迂，目以狂，目以阔，视为哆言，是以不敢。至正二十四年春正月朔，皇帝受朝贺，既进台臣等，曰：“天下方多事，军国之务寖弛，岂风纪未张之故欤？兹欲兴举废坠，非一二老成人何頼？”由是，温都尔哈玛尔公自大都路緫管拜陜西诸道行御史台侍御史。命下守成往贺之曰：
“上方汲汲图治，得公二三辈用之，治效着矣！且天下事谏官得言，公至宜以恢复，责省臣以忠义，责将帅以逆顺利害，责悍鸷反侧之徒，奋扬国灵，风励有众，以起前日久安沉墯之气，则金汤之险増旧观矣。矧明天子听断如神，其或牵制难为，尤当吐出肺肝，谔谔上白，使万里之逺如在旒黈之下可也。公学粹而通，才宏而逺，登第为明进士，牧民为良，有司持宪为才御史，至于専城以却敌称，尹京以理剧闻，尤焯焯可书者也。
“守成辱知雅厚，曩严君之掾，中书公实荐之故余两家为世契，则夫罄海内之知公者，宜莫余父子若也。将行，儗送道左，未忍无言，辄序时事以赠，大要谓：
“三秦之险，易于封守，诚得其人，足以有为。公既当重，寄于军国之务，其必能干旋图画，俾朝廷无西顾之忧，如国初时乎！所谓带砺河山之烈，岂宜让他人先哉？竢其伟绩既上，锋车入觐。仆虽才薄，犹能效谏大夫王褒，作圣主得贤臣颂，命童子鼓瑟为秦声，以助燕喜也。”

　　送内史佥院董公景寜赴河间路緫管序

　　至正二十有二年，山东下、河南北悉平，上以元元之甫苏而揔揔以望治也，思得良二千石，错布诸郡，以绥拊之。诏丞相择省宪之臣，往践其任，重民事也。于是以内史佥院董公为河间路緫管。先是公已累官至第二品，至是又増一阶之秩以优之。洎軷，又亲被徳音，陛辞以行，皆异数也。
然朝之大官贵臣之知公者，则谓公文学政事，宜谋画庙堂，宜激扬风纪，宜论述馆阁，不宜使就外补。或曰：“匪朝廷惜要阶方寸地，劳之以理剧之任，俾不得朝夕近天子之清光，若弃置然也。意者兵兴十年，民劳孔棘，抚字久旷，泽不下流，兼之郡县毁败，守令之职，人每不乐为之。”
盖非不为，实不能为亦不可为也！今偃兵息民，外中之政悉归条法，首以朝臣任之，欲其知民牧之重，则成绩之可竢，此则朝廷付托意也。然走尝闭门读《史记》，考古循吏之迹，又尝避地四方，与田父野老语，而知民生之艰、为守令者之难矣！请于公之行白之：
古诸侯得専征伐，近郡守剖兵符以授之。今之守令与古诸侯埒，有方千里之地而无専城之柄，有防御团练之御而不假以寸兵，一旦有警，始驱丁壮御之，往来力不能支，城遂失守，一难为。徃年百姓殷富，不废畊桑，今井屋墟莽，疮痏之众无糠籺救朝夕命，又无从假种粮、备耒耜与牛以垦荒芜，使徒流东西者有乡里而不克保聚，二难为。
然则守令之职，其终不可为乎？盖天下事虽成于不易为，而实怠于不足为。公才足以立事，智足以逹变，惠足以恤下。是行也，必能推上之泽，使如川流；宣上之徳，使如风行；布上之化，使如春煦；广上之聪明，使如阳光之下烛，震霆之莫掩也。朝廷慎选守令，思革前日之敝，而不拘以常法，俾才干之士得罄展布，识治体矣！昔龚遂治渤海，愿无拘文法，得便宜行事，于是化盗贼为良民。今乘凋敝之余，欲劳来而安集之者，昔人之遗法在乎！河间，古称礼乐之国，在今三辅之内，文物衣冠之盛，比于邹鲁，国家仁义诗书之泽，涵濡百年。公于冨庶之余，以此倡之，教化可成也。
公儒者，真儒之效久不白；欲求通儒用之，又不可得；俗儒迂阔，率为人所诋侮，至有能脱去，故常卓然见之事功者，人将愧伏向仰之，恐后焉。公之往，吾侪得不以是望之？两汉而下，郎官宰百里，刺史为三公，朝廷方取通民事、有才略者以经济天下，加以岁月，考绩既上，公之车其北辕乎！走辱知最稔，行当书其行实，附古循吏传后。

　　傅子敬纪行诗序

　　《诗大序》曰：“诗者，志之所之也。”诗非本乎志，而规规守绳墨，以学为声律之细，诗则陋矣！虞之歌，周之雅，十五国之风，虽所感异趣，所发异情，所出异时，本乎志也，时乎！
楚汉去古未逺，王泽未涸，士生其间，当风气朴茂之余，其志大以宏，故发之为诗，悉和平正大之音。观乎屈原之《离骚》《九歌》，宋玉景差之《九辨》诸作，苏李之赠答无名氏之十九首，哀而不伤，怨而不怒，其风之遗音乎！
至东汉曹魏降及六朝，■〈宀禹〉县幅裂，古道风靡，作者自三曹七子以还至沈谢诸人，才虽杰出，志则骫骳，故秾丽夭好之词倡而恚怨哇淫之风行，体裁音节，视古夐殊。时非无一二道古之士，顾往往囿于气象之衰，不能振而起之，如瓦缶交撃而空桑之瑟不能独胜也。
唐之兴也，以神武翦积世之乱，三光五岳之气复混。士之生也，锺乎天地之英，其为志岸然，不淆于俗，其为诗炳然，上丽乎古。其擅名于后先，若陈子昂、孟浩然、崔颢、李白辈是已。至杜甫氏起，遂大振絶响，志则皋夔稷契之志，诗则虞周楚汉之诗，藻发乎天趣，声系乎风教，诗与志混然不凿也。
余少也志于诗，而学不充溢，不能为诗。及壮，尽取古诗读之，始鋭意于诗，而闻识庳近，规模纎萎，不敢为诗。洎乎日月滋久，颇会其要，操笔就纸，寖有生意，而知己者鲜，无谁与言诗。后是，窃取一第，代匮小官，而尘物委琐，不暇为诗。呜呼！自余少时迄今踰十五年，追维数岁之间，始则不能为诗，终则不敢为诗，又终则无谁与言诗，又终则不暇为诗，宜蓁塞之深已固也！惟其志不衰于少时，故颇能覃思于声律之细耳。
傅君子敬与予同年进士，年先于余，余兄之相好也。初，君以上第授官，累陟要阶，拜监察御史，劾权宦人，谪官吐蕃。权宦人死，调佥山北道肃政廉访司事。未上，改中书左司都事，其召至辇也，与予劳问之隙，口诵其纪行诗若干首，且曰：“吾被谪数千里，去国几三周，投瘴毒之乡，渉穷荒之地，而冒虎狼之丛，虽行道之人，有见而出涕者。我则恬不介怀，谓死生命也，何必惴惴焉！祸患之是惧，遂屏去一切营谋，而寓志于诗。”
观其羁危迁窜之极，而抚时悲世之意、忧君许国之念，恳恳乎短章大篇，放而不流，壮而不棘，非生锺天地之英、有崖然拔俗之志能是乎哉！矧其志日益笃，诗日益进，他日充而大之，又将为骚为风，为雅为颂，下视汉魏唐人之作，九牛一毛耳！昔原之放逐，乃赋《离骚》，不忘乎君也，淮南王安赞之曰：“推此志也，与日月争光可也。”今君以谪官而有诗，独非古人之志哉？噫！君子曷志乎？志乎古也。余何志乎？志乎君之志也。知君之志莫予若，故序君之诗不敢辞。

　　送陈都事使还浙东序

　　始淮颍盗作，所向奔突，巨镇大藩，望尘摧陷。吴粤之交，鱼馁肉烂。江浙等处，行中书丞相方公起布衣，倡大义，集兵东瓯以捍一面，岁时朝贡不辍，兼之一门昆季虽致身显荣而知尚学术，岂古所谓说礼乐而敦诗书者欤？其于君臣之分，忠孝之节，凛然常存，焕然可述，此故予请以往迹之暴于天下者，次第书之。
朝廷岁遣使督吴之赋，越其境，丞相必躬率僚采，约舟于津，具马于郊，同迎使节，其恭敬王命，未始一日替之。往岁有盗犯边，故江浙行省右丞丞相之仲氏也，力战死之。事闻，旌封有加，臣节伟哉！至正二十四年秋，逆孛入朝，自为太师、丞相。皇太子抚军于晋，朝翦大患。而外内之臣昧于顺逆，速于强弱，不知死君父者多。檄至，丞相亟遣使请命于军，誓简师以从。明年秋，逆孛伏诛，东宫班师还，于是遣江淛等处行枢宻院都事陈君彦明奉表来觐。时皇帝御大明殿，省臣以其事入奏，锡爵赉之以旌。丞相为国敌忾之劳，使臣奉命之勤，亦光耀矣。
竣事将归，朝之士咸赋诗以赠，而请序于予。予与彦明相与日浅，其出处之详，诚所未知，虽欲竭片语塞命，亦剿说耳。顾惟先民谓“尚友千古”，盖虽不必亲觌其人，而髙怀雅趣有冥合焉者。矧彦明与余定交几半岁，彦明之贤，独不可知其什一乎！
彦明，儒家也，其学敏而通，其治事练而逹，其剖裁纷纠辨而捷，尤优于使事。读至仲尼氏専对之语，必慷慨奋激，思起古人于九原，其襟抱脱略，夐出一时辈流万万也。且丞相一嚬笑，能轻重人。在恒人，惟图倒衣趋事，觊一朝之显拔，譬之升九成之台，欲一跃至焉。彦明官不过幙佐，而未闻其竞进，遑遑焉恒抱家国之忧，彦明诚忠孝人哉！今甲兵将偃息，海宇将晏熙，彦明归见丞相，当以君臣之分、忠孝之节娓娓为说，期于力靖南服，益修乃职，以垂千万岁之烈勲。余也虽乏藻思，犹能吐辞为锋，挥笔为阵，写休声于铙歌鼔吹间也。

　　送王平口廵检陈允庄叙

　　自王教逺而《伐木》絶响矣，风雅之衰，友谊之丧，民俗浑浑乎末流，非一朝夕致兹也。大抵友为五伦之一，而世之人一是目为窽言，此隆古之治所以不可复，盖自四代以还则然。唐虞之盛，若稷、契、夔、龙协赞帝猷，以底雍熙之治；周之兴也，若旦、闳夭、散宜生之徒同心同徳，以弼岐丰之化；宣王之继起也，若申伯、方叔、仲山甫、尹吉甫之流叶谋共事，以济中衰之厄，而友谊章章于天下矣。予生也晚，思古人而不见，歌《伐木》而伤之。
窃尝观世之为友者矣，炎而趋，寒而置，虽儒其服而佣贾其心，由夷其言而跖蹻其行，如是者果可友耶？挟贵以骄人者，不知一朝而势去，人亦得而骄之矣；饰诈以欺人者，不知一旦术，穷人亦得以欺之矣，如是者果可友耶？予取友半天下，而未见有如古人者，岂予之愚而人不我友欤？及兵后游山西，仅得一人而友之。睢阳李子实氏，非义不取，非力不食，有古君子之道，良友也。久之，至保下，抵蓟门，若安肃县簿王文昭氏、祈州判旦荣伯氏、永平府倅梅秉玉氏、滦州守刘复仁氏、昌平邑长舜言氏，皆今之良有司，予既得而友之。至扵文章髙古，如燕府纪善王藴徳氏及其弟修徳氏、睢寜邑尹叶夷仲氏、布韦士董安常氏，而学行修洁，如国子助教王政民氏、大兴邑文学掾王庭实氏、处士宋彦中氏，予又得而友之，尚何以友谊断絶为叹哉！
予雅闻王平口廵检陈允庄氏有能名，及其秩满，将如辇下也，甫得邂逅于逆旅。性严而裕，寛而和，言论慷慨而详实，苐恨其友之太暮，又惜其去而不得与之友也。虽然，才如吾允庄，以之宰剧县，刺要郡，盖优为之，而允庄则未尝以为“我能为”；职廵逻之职而久淹于四稔之久，而允庄亦未尝以为“我久淹”，允庄诚吾友也！今之往，吾知其首膺柄用于一时，良有司接武后先矣。予既叹流俗不古，若而终之，自贺其得良友，虽不能尽如隆古时，亦足以卜王教之复古也。予于是喜而赋《伐木》。时吾友魏徳谦、李道勤在。

　　送宛平县主簿陈汝霖序

　　天下郡县弟子贠，凡三岁一贡于京师，至则吏部考其艺而升国学，加以岁月，始第其髙下而官之，以故士之通经术、识治体者，由是以进，皆即得仕。不由此者虽得仕，至其陟朝着，理民社，而以事功表，见于外中者鲜。
宜兴陈汝霖氏，由太学生分教定逺，一仕为北平之宛平县。宛平素号剧县，有藩翰，有分阃，有郡府，符檄积几案，馆传相杂沓，师旅众而征役繁，不有殊常之才以任其剸治，往往至于废事。汝霖通经术，识治体，惟其小试一邑，人皆难之。殊不知以为难者，恒见其难；以为非难者，固未始见其难也。观其均户徭，审刑谳，董营造，归条法而不紊；至于坛庙也，学校也，邮传也，以缮以营，既详既周矣。予识汝霖久，兹当佐政之三稔，将上计于朝也，不忍一旦别去，则为之言曰：
器如干莫，利器也，而良冶之治之，必取之于百炼之余。材如楩梓，美材也，而良匠之用之，必求于十年之后。士如材杰，良士也，而善为治者之任之，必拔之于累试之中，非一昕夕可骤致其功也。汝霖诚良士于郡校，于国学，于分教，礲砺渐渍亦既至矣。譬之干莫也，而锻炼之兹久；楩梓也，而培育之滋厚。其于烛斗牛，剸犀象，栋大厦，柱明堂，无难也。国朝仿唐虞官人，而以九载为秩满，久任之法也。汝霖行哉！其至也，必有膺柄用于常制外，而朝廷之上孰不指而诵之？龎士元非百里才，吾恐霄衢逈而枳凤骞矣！诗曰：“靖共尔位，正直是与。”予敢举是为说，期于力蹈前修之轨而大行于时。是之谓通经术，识治体，其于为天下国家也，夫何难哉！

　　送穆原鼎先生还照县序

　　安次宋彦中氏，学古学，其于人不妄许可。予近过蓟门，留其寓馆几旬余，酒酣气作，每以友谊凋丧为叹，因语其友原鼎穆先生之贤曰：“先生先代文献家，而才气之伟，逈出一时，予用是惓惓于心者久之已。”而先生自东海来，予因彦中遂与相识，见其风神峻整而襟灵坦夷，譬之明月夜光之珠，令人不敢狎玩，益信彦中之不妄许可矣！
一日，先生招予三数人小饮逆旅，言其祖墓在西城西，兵后圮于砾莽，邈焉不见踪迹，于是招魂以酹于中野，惟先人之墓在北城之东北，迄于今不废，因得攘除菑翳而展祭之。言讫，泫然泣下，而悲动一座，人人谓其孝行若是，则夫笃于友谊也奚惑？
先生燕人，两河乱，避地东海上，遂家焉。其典邑校于照邑也，群弟子一经指授，咸中矩墨，豁如也。今之归，凡在同志皆赋诗写别，烂然成帙矣，扵是大兴邑文学掾王庭宾氏征予为序。予以友谊不敢让，谨避席而言曰：
“先生之学，求以至乎道也。道也者，穷天地，亘古今，不与物物同澌尽，未始离万物以为道，亦未始梏万物以为道也，顾可以浅鲜之言言乎哉？夫言出于浅鲜而曰‘我将以行道’，是之谓求道于口吻而断丧其本真，非道也。盖尝稽之《易》矣，天地之始有象，而后有辞。当其太极稔而万物之未茁也，象何寓？六画呈而群象之始着也。言何有？及乎文王、周公、孔子，始立言。有象之后，发前圣之不言，以昭示斯道于无极，以是知之，言不可以已也，如是非空言也。先生之学，讲之熟，蓄之素，而行之力，其言也？其不言也。一是足以启廸来学，道盖若是矣。彼呫呫焉形诸口吻而以为道者，予前所谓浅鲜之言，非过也。矧先生以孝行为乡闾所称道，友谊为士类所推服，其所以植天常，砺名教，而昭烛乎穹壤，孰非道耶？吾闻参路二子，其行为吾儒■〈车几〉度，而圣门之言，孝谊者皆宗之。予生也晚，其于圣哲之髙躅，每起望洋之叹。先生行，固愿执策以从而问津洙泗矣！“

　　送东安县邓侯朝觐序

　　皇帝十有三年有旨，设贤良方正等科，征用邱樊士，图治功也。于是金坛邓侯由聪明正直，一仕为东安邑，今北平所司也。昔者召公奭，此其封域。西都盛时，民咸沐其休泽。姬辙既东，王室板荡，人情风俗与古夐殊。至于近代，金革屡起，创残之氓，大抵皆其喘苏悖定之余。矧北平大方面藩翰也，分阃也，臬司也，大府也，其所需一是取给于近县，自非竭其力而恤其囏，民病其能少瘳乎？侯能宣上泽以拊揗之，故能得一邑百姓心。
侯端慎而质直，不求名，不近功，不与物竞而退让若不足，霭然仁义人也。其学纯正而详其实，诗聨编累帙，而忠君许国之念一饭不忘，人谓其如杜拾遗，讽谏之旨寓于言表，读之可以惩劝；人又谓其如白居易，云兹以户口田粮事上计于朝也。大夫士皆为诗以赠，而仆以谫材辱知于后，最稔，兼之以斯文骨肉我，以雅道熏陶我，以直言正论启廸我也至矣，其軷也，曷能已于言乎？于是致辞于侯曰：
民者，邦之本。财者，民之心。稽诸方册，其所以固邦本、収民心之说详矣。今天下黔黎涵濡乎仁风化雨中，而吾邑也藉侯之惠之力之至，故其户田不踰岁而加多于往时。侯行哉！其至也，奏对文石之陛，俯伏主臣而敷宣洞逹，必有以动于聦之听，而喜溢乎天日之表矣！若夫増秩赐金，古所以旌循良吏故事，朝家自有公议在。

　　溪山送别图诗序

　　严陵邵仲举，由文学起家，再转为宻云隆庆仓使。未几，因禁令解去，得遂归养，軷有日矣。扵是燕人李居中氏为作《溪山归隐图》，一时名士为赋诗，而府纪善王藴徳氏为序其颠末。是行也，不亦炳炳而光荣哉！
予以朽木，耕牧草泽而混迹樵农，其于士之有官位、负名声者，鲜蒙其梯接，故于仲举，恨其弗获籋后尘，聆雅论，缔久要，实甚恧也。近过婺，诸葛伯衡氏出一编相示曰：“吾友邵仲举之诗也。”观其词气和平，律度严整，宛然忠孝之着，读之可以想见其人。而伯衡曰：“仲举之南辕也，有退休之喜，有归养之乐，有溪山之适，虽未与之识，可无一言以贲其行哉？”而固让不获，则为之言曰：
穷天地，亘古今，不与物物同澌尽者，忠与孝也。是以古之君子未始不仕，亦未始必仕；未始不进，亦未始进而不知退。故其进也，非徒仕尽其忠于君焉尔；其退也，非忘君尽其孝于亲焉尔。仲举始冠而举于其乡也，乡之人固以忠孝事望之。已而职仓庾之职，一束乎亷慎而不敢肆，则其服事乎熙朝也忠矣。而今也，乡之人亦必望之曰：“父母老矣，盍来归乎哉！”其至也，具滫瀡，时温凊，问起居，称觞为寿，而喜动颜色，岂不可以言孝乎！仲举行矣！矧严陵当溪山佳处，而桐江之濵，富春之麓，岂无严光之徒耕钓乎其间也？固宜与之砺清节，植名教，激頺波而涤浇风也！

一山文集卷五

　　（元）李继本 撰

　　○记

　　潞州崔府君庙灵应记

　　府君在唐，尹长子县，有异政，民甚徳之。其地万山环列，险而多虎，尝有采樵者道触虎死，其母泣诉扵府君，君遣使投檄城隍祠。顷之，正昼雾塞，阴厓风生，虎自林薄出，震栗为俯伏状，遂縳以归，君立命磔之。自是，虎屏迹无遗类。非君至诚以动之，曷能焯焯如兹！君之没也，民遂庙而祀之，一有祷祈，若响若荅，故阅歳虽滋久，而民心则益虔。可以见府君之德，被之人人矣。
庚戌春，仆代匮山西行中书省理问官，承堂帖，如京师，常虞不职，获谴。道次潞州，拜祠下，遂洁斋以祷之。神鍳厥忱，赐之吉卜。已而朝廷不以仆才识下，授同知太原府事，宠泽优渥，绂绶焜煌，卜兆之叶若符劵然，神之相之亦旣侈矣！蚤夜竞惕，思荅神庥，而官事丛委，未遑及也。乃涓日命工设色肖像，用展歳时之祭，兼述其莅官之异政，为神之灵感，以传不朽焉。
呜呼！神之徳着矣，而感孚之机，则有非吾人所能力致者。然而有可致之道焉，何也？吾尽吾诚焉耳。诚或未至，而求神之我格，借曰祀事孔腆，神其吐之矣！信乎？“有其诚则有其神”，尝闻之先哲云。

　　涞水县学记

　　涞为古燕地。周胙召公，此其封域。王化渐被，莫先扵兹。繇战国来，宇县割裂，民渉鬬争，士废礼教，古风由是泯泯也。元之有土，校庠勃兴，中更乱离，文教滋熄。皇上龙奋之初，遂大振儒风，以文万世之太平。扵是国有国学，府有府学，而州而县莫不有学。兼之设教有条，肄业有科，师徒供给有廪膳，有司劝沮有升黜，甚盛举也。
河东董侯绍颜，繇儒起家，擢国子学録。寻以选知县事，县之学政实领之。学故有先圣庙，有讲堂，规模卑陋，人以为弗称。侯乃扵政务之余，兴废补敝。洪武七年春，作东斋三。明年春，作西斋，如东斋之制：堂后作小室一，与堂楹相属，轩户空明，几席莹靓，诸生受业之所也。又明年，夏堂东作庖屋，用器悉完，诸生会食之舍也；西南作射圃，中为观德亭，诸生习射之地也；庙前作东西庑各三，先贤从祀之室也；庙旁树学规石，刻示永久也；庙外曰神门，又其外曰棂星门，以缮以营，悉中仪矩，缭以崇垣，植以名木，严庙貌也。且其地与代郡鴈门相联属，其势控居庸，闯紫荆，而距蜚狐之口，师旅徃来，使传络绎，符檄积几案，酬接无休期。侯乃扵纷剧之辰而寓整暇之意，扵注措之际而有先后缓急之规，俾数十年瓦砾灌莽之墟，扵是俎豆而弦歌之，匪材且贤，曷克臻兹！
部使者凡再莅之，檄奬有加，而荐书上矣。延兴猥以谫才，代匮学职，鈆椠之厪而章句之怠，夏楚之渎而教育之疎，视侯有不媿乎？县父老以侯政有禆风教也，将勒文扵石以垂不刋，而谒延兴记之。呜呼！圣人之道，昭垂如日星；王者之化，无私如天地。诚使任民社者有以阐圣道，敷王化，维世教，淑人心，行见有首有趾，咸乐育乎覆冒之中，照临之下，一日硕才出，美化行，是邦也，将不为伊洛，为洙泗，为尧舜之俗，以彰儒效扵无穷哉？侯之此举，増斯道为九鼎矣！
先是，县簿朱子鲁、典史刘中以侯鋭意扵学，克相厥功。八年夏，朱以秩满去任。冬，刘以得解在告。细大之务，侯独任之，其扵学事，功倍厥初。他如社稷坛、风雷云雨山川坛、无祀鬼神坛、城隍庙，制度宏伟，皆焯焯可书，兹不详着。

　　易州山北乡学记

　　洪武乙卯春，诏天下立乡学，盖以崇美化，育群材，臻至治也。易州古称要郡，风气髙厚，民俗朴淳，顺而迪之，易与为理，不可遽以沿徼外之也。州之北其乡曰山北，有山泉林壑之美，蔚然为一州最。太守叶侯子粹至而乐之曰：“此胜境也，以此建学，实甚其宜。”由是倡耆宿，劝讽士民。士民助工，乃创明伦堂三楹，门垣崇焕，几席莹洁，肃如也。寻以礼招致何君大用，为之师弟子贠凡三十人。大用遵教条、严训诲而谨礼节，士子鳞萃，佩服俨若，揖让进退，咸中矩墨。匪侯鋭意扵学，曷克臻兹！大用征予记，则为之言曰：
自唐而宋而金，易之士登巍科，跻膴仕，代不乏人，今可某某数也。百稔以来，文教滋息，工佣农贾竞以货利相长，雄弦诵之声閴乎莫闻，非古易州矣。以侯之兴学，以大用之典教，行见斯道大行，炳耀后先！是乡之士固以圣学着天下，匪直为乡人以自画也。学剏扵是年夏四月之吉，落成扵五月之望，判官黎侯某、长史任处中实赞成之。

　　栁居后记

　　北平宪佥三衢，徐公之未仕也，居其乡之华川里，其地丰腴而爽垲，实东南山水佳絶处。有田庐，有琴，有书，人之过者必式之曰：“此隐君子之居。”于庭于垣，栁凡十株，公手植也。弦歌之隟，觞咏其间，而萧逺旷逸，超然有出尘之趣。而是栁也，当暑雨舒霁之朝，风日清美之候，旧以濯，濯以滋，繁阴满轩，凉思入袂。客至，晤语乎烟霏杳霭，中怀之滞者以宣，心之郁者以舒，万虑之胶固湔除而无玼盖，虽陶元亮之植栁扵其门，韦虚心之植栁扵其庭，未足以易公之乐也！
及公之入仕也，始为御史，继为部使者，炳焉振风裁扵中外，人皆荣之。而公则曰：“自吾筮仕以来，迩清光、跻要地而沐恩宠，欲一如畴昔寄傲华川之野，以接武乎元亮之徒，其又乌可得耶？”予解之曰：“韦虚心之在唐，不过以贵富期子孙，无焯焯过人之迹。而元亮也，丁晋之昏而不欲仕，遘宋之簒而不欲臣，韬英敛华以放迹扵诗酒间，此其志乐可知已。公以俊伟轶群之材，抱醇徳藴古学，发为用世之文章，以黼黻熙载之太平，其所际者盛矣。使不遇治理之朝，则亦终扵韦布而已耳，又何至扵元亮之宰彭泽，托扵耻见督邮而解组以去也？矧公早着蹇谔之声而复弼澄清之寄，圣天子付畀之意，不其重扵人人乎？然则华川之栁，其荣其悴，固宜不在所怀也。他日功成名遂，角巾还里，赋元亮归来之辞，抚吾栁而爱惜之，戒子孙重为之培育，其尚能遗芘扵无穷哉！”

　　曲河轩记

　　鴈门之东有邑曰繁畤，其山秀雄，其水清莹，其风气劲武而朴茂。予往歳驿过其间，故老指以示予曰：“某峰为某山，某水为某溪，某田庐为某隐居处。”时秋髙木脱，天宇空阔，毫末皆在目中。
邑之东，其水曰曲河。河之北，梁先生惟敬居之。碧嶂清流，映带下上，樵浣之声，响振林樾。跨水缔室，为碾为磨，迅湍激之，机轮自转，胜地也。先生读书之隟，与二三同志葛巾野服，流憇水上，饮酒以乐，不知晷景之西。其萧闲旷逸之趣，虽龎公之鹿门，杜陵之韦曲，李愿之盘谷，不是过也。
然斯境也，前乎此而人莫之先，后乎此而世莫之夺，先生乃能专有之，独乐之，则虽一泉石，一草木，炳炳有辉矣！先生白首邱樊，隐徳弗曜，林壑足以适其性，琴策足以娱其心，而子而孙足以佩服乎庭训，过宾游客足以延揖让而资笑谈，则先生之优游是轩也，其乐寜有涯涘哉！向当中原淆乱，闾巷之士徃往以材气相雄，以功业自负，踵不及旋，皆徙死而莫遗，良田美园罄为墟莽矣。先生扵是深自保閟，介然不为势利夺。此其志，人固不得而知也。
予以歳辛亥至自蓟门，访先生扵林下，一见即倾倒。明年予归，又三年而复至，而先生之情爱犹一日，予以是知先生之笃友谊义也。顾以奔驰西东，靡所底止，欲卜邻而不可得，矧兹又复别去，回视西河胜地，其何能不睠睠扵怀耶？而今而后，或得以谢絶尘鞅，择是名山水而宴休，与先生再修客主之礼，当效王逸少故事，写兰亭一觞一咏之乐也。

　　观德亭记

　　射之为艺古矣。自轩后为弧矢，其后因之，遂有五射之制，此射之所由起也。是故天子、诸侯、卿大夫、士有大射，有燕射，有宾射，有乡射，皆因是以观人之德，非细事也。今天下郡县庠序林立，师弟子贠授受之际必习射扵学，其乡射之遗意乎？
涞水县学故有射圃，而湫隘嚣尘，观者病焉。洪武丙辰春，佥北平等处提刑按察司事徐公，按部之余乃重作之，且构亭其中而以“观徳”扁之，规制之伟，前此未之有也。当斯亭之落成，弦诵之休暇，而士子之揖让也，予窃尝拭目其间矣。其射也，有一中再中者，予以为难能；有三发三捷者，辄赏其为竒中；至扵连发而连破的者，固恨其不多见也。
予不善射而自幼喜射，然张弓挟矢而恒病力之不至，揖让周旋而每患仪之弗谨。呜呼！射以观徳，尚何足以观之哉！今老矣，将返故庐，与田父埜老樵弋山中，亦足畅吾志意，夫何能与髦俊之士角失得扵一时，而以得隽为竒哉？
虽然，射，六艺之一，名圣贤之树德，实扵此乎！权舆诸生，方当英年，可不致其谨乎！有以谨之，则其射也，志必正，体必直，持弓矢必审固，而百发百中矣。故射者之中鹄，犹学者之诣圣域，徳固不外乎兹也。苟无其徳，借有贯虱之巧，穿杨之俊，殪虎兕之能，关六钧，彻七札，君子不取也。不然，古善射者如后羿之勇，荀瑶之才，共叔段之得众，皆不得其死，亦独何哉？圃与亭，知县董侯孟宗实经理之，不踰旬而蒇事。诸生请记是语扵亭壁。

　　东安县邵家庄乡学记

　　乡学，古也。四代之制术，有序以教其子弟，材成，则宾兴其贤能而官之。扵是内之辅相，外之岳牧，与凡小大臣工，胥此焉出，则乡之有学，所系盖亦不细矣。《记》曰：“良冶之子，必学为裘；良工之子，必学为箕。”况吾齐民之子，其可不以学为士乎？学之则徳萃扵躬，道着扵时，故三纲叙，九法彰，而陶斯世扵熙皥。苟以学为末务，而师心任意以妄施之，是之谓不学无术，多见其颠倒舛讹，睢盱惶惑，而莫之适从。譬之群，御乎莽苍之野而疾驰以逐禽，一或御非其道，禽终不可获；借曰获之，则亦出诡遇耳。
东安，古名邑，风气浑纯而民俗质直，治得其道则妥顺以安，非其道亦强忍慑伏而不敢肆，非如他邑之民寛则驯，急则扰，若羊豕之暴悍，未易绥柔也。邑之北，其乡曰邵家庄，邑长王侯即是以建学，乃延致李宗昭氏为之师。宗昭，前代衣冠家，而能遵教条，严训诲，蔼然邹鲁文教之风。予草堂去学馆不数里举武，尝扵躬耕之隟，闻吾伊扵风雨之夕，以谓吾乡由兵后久亡弦诵声，孰意其振絶响扵大雅寥落之余乎？
虽然，以吾宗昭之才，夫岂久扵乡学者？毋谓其为童子师而琐琐焉苟歳月以为事。故师之扵弟子，贵乎廸之以善；而扵童蒙，尤贵乎启之以正。盖所以谨夫始入之途，而不为多岐所惑，此小学之教也。由是而进扵大学，则税驾乎髙明光大之域，而可以大行扵时。宗昭有志扵古学，其亦以其语诸髙弟子。

　　文安县谯门记

　　洪武二十有六年，制诏天下郡县作谯门，一制度也。先是，有司踵近代之弊，事无巨细，往往因陋就简，玩岁愒日以幸其解去，鲜克殚竭心思，兴举废坠，以润色昭代不刋之典，识者病焉。
文安知县尚侯，登甲戌进士第。歳之夏，五视政扵兹，月易六弦晦矣。虽其政务填委，应接不暇，而能综核名实，悉归条法，以其炼习治体，洞逹民情，简慎自持以事其所事耳。矧谯门在所当为，宜其不敢后也。门距县治不尽一射，而历歳滋久，摧剥扵风雨震凌之余。乃卜日之吉，堕残墉，撤败屋，择材之良而重修之。门上有楼，楼之四周缭以阑槛，栖鼔角以警晨夜，挈壶水以定刻漏，严廵逻以防冦暴，与夫启闭之谨，讥察之宻，前此未有也。自始役迄告成，前后两阅月，而城郭田野不知官府之有兴作。而民之蜂屯蚁附，乐扵劝助者，固自若也。
呜呼！读诗之“鲜民之生”而知民之劳苦，观春秋之“新作南门”而知兴作之不时，夫孰知说以使民，民忘其劳，有由然哉！予以侯善用民，而扵国家之制度虔恭而张大之故，喜书其槩，俾邑之人诵而传之，以示永久焉。是役也，主簿王某赞其事，宜牵联得书。侯名肃字，惟知济南人。

　　兰庄记

　　洛师任宗一氏，学行醇正，荐绅大夫多器重之。当胜国时，其先大父宪使公与予先公承旨皆占籍河南，而联仕台省。入国朝，予与宗一累佐邑校，而以文字为职业。故予两家为里闬，为世契，为同道。
出蓟门东两舍许，宗一之别业在焉。兰庄，则其读书之室也。客至，举觞啸咏，留连终晷，暇则焚香清坐而静以观物，非知道不如是也。予闻庄广不踰十余弓，兰也多不踰三数本，而风披雨沭，吐芳气而出尘氛，迍时之隐处者未易得此也。
然万物之在天壤间，可以爱玩而适情者，不一也。观其助吟眺，则有山林泉石之美；供燕乐，则有歌舞台榭之胜；角豪侈，则有象犀珠玉之富；至扵以智计得者，非智计则莫能致；以声利得者，非声利则有时而失，物累使然也。若夫韬智计，逺声利，遗得丧，布衣韦带不为辱，珪组轩冕不为荣，磅礴万物不能累，出乎物而不能物扵物也，况扵兰乎！
夫兰虽佳植而匪金匪玉，虽得亦易致而与凡草木殊，宜其为人之所好而不为人之所同好，为人之所得而不为人之所同得，故惟君子为能独得之而独好之。其视挟智计，衒声利，得所愿，为以自快一时——此市道人所愧为，而士大夫争为之弗藉——亦独何哉！扵是好事者以兰之可爱玩也，掇兰以娱心目，齅兰以颐性情，援琴以鼓猗兰之操，揽佩以写纫兰之歌，浴兰汤而澡雪其天质，入兰室而想见其善人。矧兰之生，不离乎众卉，类乎不洁身以乱伦；不植乎槁壤，类乎逺浊世以自藏；不以幽独而自媚，类乎衣锦而尚絅；不以无人而不芳，类乎弸中而彪外。予以是而知宗一扵是焉是取，非世好之可同也。
虽然，以兰为庄，犹以艺为圃也，诗书以植之，道徳以樊之，礼谊以穮蓘之，圣泽以浸溉之。吾知兰非孤植，而与九畹同其芳；庄非一地，而与九逹同其轨矣。宗一有见扵此，其忍舍其种之美而芜薉不治，譬之五稼不获而幸其稊稗之有秋乎？予尝以为知道者非过也。予又闻宗一之幼也，见背扵父，承训扵母；其长也，教授扵乡，有荣耀矣；矧其读书学道，礲砺未已，而日増月益乎！朝廷方柄用天下士，予知束帛贲邱园，盖始乎此，岂宜嘉遯兰庄之野，顾瞻童子时耕牧处，山青云白，低回而不忍去？予将为子歌《招隐士》矣。

　　紫芝亭记

　　芝何为瑞？秀擢乎万植，旷世而一见者。瑞何由兴？和气之充，假物以昭其异也。夫天地之清淑，回干扵十二万年之会，人得之为珪璋瑚琏之英，物得之为景星凤凰之异，均瑞也，匪直芝也。然芝之生也，不蔓以繁。使丛委扵山谷原隰，萧艾等耳。虽瑞，匪瑞也，惟难遇也，人始异之，故曰旷世而一见也。以旷世难遇之物，倐尔贲发扵膏壤，故曰和气之充也。盖吾人之和与天地之和流通，故动乎冲漠，逹乎隐幽，被乎山川草木，匪若凢物之有生有息有荣有悴者也。
余闻郝思道氏之先子湖州府君，徳醇而政平，乡闾化之，州人徳之，其气之和，盖积乎中、发乎外而及乎物矣。墓在杭之南山，葬之四年，盗发，山中冢无几，而府君之墓独存。是歳之春，旁有紫芝生焉，色理莹润，生意鬯舒，质粹而气腴，蒸云缭雾扵佳城，白日之表，甘泉所出，商皓所歌也。斯殆和气之充，感通乎天地，则有神物以相之耶？《传》曰：“和气致祥。”其弗信矣乎？思道作亭茔次，仍以紫芝名之，纪瑞也。
郝氏之子若孙，歳时上塜，顾瞻紫芝，煜煜其光。展祭之隙，相与芟榛剔秽，袭芳咀华，睠睠而不忍去。亦足见子孙之多贤哉！虽然，杭当山水佳丽处，自五代及乎胜国，其民完富，不识金革。帝元辟南堧而抚之，至仁旁洽，兹踰百稔。后虽小值弗靖，寻复辑绥，民之桑梓无恙，松楸逾茂，又数稔。扵兹国家余泽之所溉，亦优渥矣。使丁鬬争抢攘之年，则墓也曷保其固，芝也曷保其荣，而亭也曷保其轮奂之美？继自今往，思道其式，固以图自身而子而孙而云仍，修祼献，妥邱墓，绳绳引翼扵孝理之世，则旷世难遇之瑞，将益衍扵十二万年之后矣！一日杰人硕士之羣出，使事业声光照天下，崭崭然为人中之瑞，吾扵郝氏子孙卜之。

　　雪舫斋记

　　居山林则有登临赋咏之趣，渉江湖则有飘泊放浪之怀，盖志其志而不汨乎尘壤之迫隘，适其适而不淆乎世虑之糺纷，此古之旷逸之士出乎物而不物扵物也。雄邑尹周侯，构斋扵公宇之偏，既成而落之，招予与常所来往者燕集其中。一室莹洁，其质犹雪然。四顾空明，其状犹舟然。是日昼漏下二十刻，饮酒以乐，而天大雪。逈乎若放舟江之浦，而山川皓缟，天地浑沦，不知吾身之在人世间也。侯起而属予曰：“斋不可以不名。”扵是以雪舫颜其额，又起而属予曰：“斋不可以无记。”扵是识歳月以书其槩。
是斋也，广不踰寻丈，朴不事琱藻。壁以楮，不垩不丹；榻以木，不筦不簟。左有图，右为史，蓻蔬有圃，溉药有池。豁然而疏，邃然而靓，云容天影之洞焕，琴韵书声之流畅，神情道气之融写，其为乐也，则虽猎天山，夺蓬婆，献赋兎苑而藻思横出，未足以状其竒槩也。
然而山林之清寂，不若江湖之夷旷；浮游之险逺，不若端居之闲适。而雪舫名斋，侯独何取扵是哉？盖侯自宦逰以来，跋渉山川，而湖海之气焱举乎逈隘之中，则其器识之闳也；氷雪之质，蝉蜕乎尘埃之表，则其操行之髙也；以歳寒之盟而托交扵千古，则其友谊之笃也；以济川之材而载道扵无穷，则其文学之富，政事之伟也。吾知雪舫名斋，岂不为后日之嘉话哉！
虽然，雪之降，以天舫之运也，以人而斋，不隳扵风摧雨剥之余，则又在天与人交相胜者也，非知道之君子乌足语是哉！呜呼！太素一雪也，太虚一舟也，安得策汗漫而游无穷，出乎万物之外，扣至道扵鸿蒙之初，则雪也、舫也、斋也，孰有而孰无，奚暇扵致诘耶？侯征予记，予故书是语以志其志，而因以自适其适也。侯字士瞻，松江人。


一山文集卷六

　　（元）李继本 撰

　　○传

　　刘义士传

　　昔孟氏遭七国乱，至梁为魏侯罃辨析义利，盖仲尼、子思之绪论，而孟氏有以发之，扵是天下始知蹈义而不迷其涂，孟氏之力也。寥寥千载余，古风滋沦晦，士之所趋，声势耳；民之所尚，货利耳；巫医百工之所习，末术耳，谲计耳。予以是重伤之。
雄扵保下为属邑，实天水氏、金源氏割据处，予过而欲询前代事，故老无在者。扵是有野夫黄冠，杖策自林下出，须髪尽白而骨貌清古，若有道者。问之，刘其姓，寜其名，而士安其字也。
士安邑人，少孤贫，鞠扵祖母，而依其从父以居。及壮，耕钓为业，而信义凛然动乡闾。从父卒，为诸幼毕婚娶、营赀货，友爱之至，人鲜与俦。先是，人有以钱寓士安家。未几兵兴道窒，不复至，即冒锋燹以往，尽以其物归之。河朔之乱，连岁不熟，民多为饥卒所食，胔骼徧野，腥秽塞天。遂率子弟，操畚锸，埋掩无遗。已而逺近大饥，饿殍满道，则又堰河取鱼，以釡灶置水次，烹鱼食往来人。由是四方之逃乱者多归之。事平还乡里，无一死散，皆其保完之力也。
邑丞扈文振，老而丧明，骨肉荡析，士安延致扵家者五年，而礼敬犹一日。及疾作，复极力疗治。其死也，士安哭之哀，扵是具棺敛，择善地以葬，而吊祭一以法。文振在时，有白金、楮币、布帛总若干。死之明日，士安悉缄附紫泉人刘成。成，文振壻也，贫而有孱疾，及得此，感泣者累日。邑之令佐嘉其义髙，议复其身以敦励之。士安曰：“吾民也，吾尽吾民分内事，吾心也。吾又奚所望？”
士安生长农畆，今旄矣。使早知力学，虽诗礼士有弗能及。然其制行与古人同处甚多。而邑长程侯九鼎、安肃簿王文昭氏、县博士李好问氏，为予言其二三，作《刘义士传》。
汉水李延兴曰：马之驰峻坂也，有纒以制之；车之走康庄也，有柅以止之；舟之渉大川也，有樯楫以回泊之；人之扵身也，一束乎义而不敢肆。天之正路，岂难至哉？一或昧焉，吾见颠倒惶惑而不知返驾者，滔滔皆是。人常言，刘士安见卿大夫讲说孟子书，辄踊跃喜。扵以益知士安之重义也。

　　清白生传

　　清白生，陜之兴平人，任其姓，子勉其字也。平生嗜欲不萌扵心，而制行之髙，如层氷冱寒，积雪皓缟，玉瓒黄流之两萃。厥美也，自童丱，嶷然如老成人。遇族戚，遇里闬，非其义，一介弗苟取予；苟当乎义，则勇往直前无难色。其学研深烛奥，益肆其力。闻明师良友，不惮津陆之逺而往从之，于邠、于冀、于河雒，囊书担笈，风雨寒暑，自若也。
始冠，为陇州文学掾。其教切近而笃实，一洒浮艳而趋乎古。久之，当路者荐之天官，一仕为宛平邑长。其政明肃而简静，世之所谓良有司者，鲜与之埒也。子勉学古学，而与时背驰，谓昔司马光代以清白显，每读史传，辄攘袂奋臂，想见其为人。乡先生髙其行而以清白许之，由是乡之人皆称为清白生。
其友李延兴曰：光，昭代伟人，生西北劲武之乡，得天地精英秀卓之气，故其道徳勲伐，为士类所矜式，为四夷所尊服，为儿童走卒所称诵，凝然炳然扵尘埃之表而不混也。后乎百祀，侯以殊常之器而颖出秦晋之间，盖其地实先民之所发迹，而山川炳灵，回薄乎终古，宜其代不乏人矣！矧侯学古入官，朝廷一日大用，侯其必能以清白砺天下，如光之为辅相时乎！
子勉曰：“世常言古今人不相及，予何人斯而敢自比扵古人？彼嘐嘐然曰古之人，古之人非我也。”子勉儒学，其先世皆有闻人，虽其流俗浑浑，而世徳弥盛，大夫士之过其门者，必式之曰：“此陜右清白家。”
论曰：太清之清，气之至清也，天下之清无以加。太素之白，质之至白也，而天下之白莫能掩。君子揆之，扵是养其气而弗梏，则发而为天地之气；完其质而弗凿，则凝而为圣贤之质。其扵清白也何有？是道也，鸿蒙传之太始，太始传之副墨之子，志乎古者，问诸清白生。

　　房氏家传

　　岁壬辰，安次李延兴为雄邑招致，亲夏楚事，而宾友凋落，恒抑郁无谁语。是歳嘉平，封邱王好谦氏来为邑之幕长，一见如平生欢。幕长学行醇正而言论详实，人有寸善，极口称道不置，否则掩覆百至，非如浅浅之为大夫者，一不合，訾议横出，不少贷也。间语其友房徳麟之贤，且曰：
“房氏繇上世来，虽隐徳弗耀，而善之积也甚逺。历宋而金而元，俱占籍东昌之博平。髙祖忠，配翟氏。曽祖皆逸其讳。曽妣胡氏。曽从祖信，仕元为前卫百夫长。祖妣李氏，早失所天，守节不渝以终。父燠，字士明，幼孤，知自树立，竟以孝行着乡闾，年七袠卒。配髙氏，继李氏，四子：长守信，字徳诚；次早世；次守义，字徳宜，髙出也；次守仁，即徳麟，李出也。
“徳麟天禀毅沉，见谊必为。非其谊，虽压以贲育之勇，弗夺也。弱龄刻苦嗜学，闻明师良友，鋭意往从，囊书担笈，不以川陆之阻为辞，不以寒暑夜尽之变而作辍也。洎壮，从公餗张先生学，继从维斋楚先生学，研深烛微，大肆其力，粹如也。丧二亲，絶口水浆者数昕夕。虽服除，不近荤酒而哭泣哀恸，三年如一日，人以为难。后东昌路以儒荐，从事吏牍，凡两稔。继迁东平路吏，又四稔。俱以干洁最一时。路尹张孝则，良二千石也，雅爱重之，尝荐之宪府，不果用。
“丁酉秋，两河始兵，县父老鸠民为丁，捍御闾井，推守仁为万夫长，亦善其职。戊戌春，暴兵猬起，糜烂济兖州郡，乃与乡之老稚挈家走河间。先是，连岁饥馁而疫气大作，人多逃死。妻张洎三男皆物故，惟少子纲在，才八歳耳，乃襁负而北。时枢宻副使荅兰领兵镇古北口，与语，竒之，辟充掾史。德麟强起领簿书，为禄仕也。明年，山东监察御史牒荐补宪吏。居五月，迁辽宪。又明年，以老病辞归，再配李氏。纲年二十，娶张氏。其孙又新，生三年，戊申乱，相失戎马间，癸丑始物色得之。年十七，娶赵氏。
“洪武初，徳麟仍籍博平，因之教授乡里。未几，邑长礼聘为文学掾，让不获已，扵是横经泮席，再易天星。癸亥春，以目眚在告，得展邱墓，葺田庐，课耕织，暇则以诗书教子孙，矧其性夙好山水，去邑三里许，则其莵裘也。其先墓旧有老柏数十丈，髙轶云表，巨可汗牛马、充栋梁，至乱作，悉戕扵薪槱。征诸一木之微，而累叶之承籍可槩见也。墓前后腴田二百畆，非歉岁可以无饥。草屋八九间，隐见林霏杳霭中。而士类之过从者歆其气谊，辄恋恋不忍去。非庆吊歳时，不一至城市，至则未尽晷即归，归则扶笻吟啸，而萧逺旷逸，超然有出尘之趣。”
或曰：“昔之隐者，若戴龟蒙、林和靖，皆清介自守，不龌龌与世混浊。”房徳麟岂其人耶？延兴徃年两过东昌，未闻语及房氏者，今长史能历历口其祥，且谓延兴曰：“子名能古文，幸而传其实以示后之人，庶其不与物物斯尽也。”君子曰：“好谦可谓乐道人之善矣。”故书。好谦与徳麟同里，兵后始家封邱云。
论曰：房氏自鼻祖植德，其后培根而食实者，绵数世弗殄絶。虽中土数十年金革战鬬，民死相籍，大姓之家噍无遗类，而房氏由子而孙而云仍，皆能保完万死中，则其鬼血食不馁矣，世徳之报其至此哉！

　　李槱翁传

　　保定之容城有隐君子，自号槱翁，李其姓，问其名，而好问其字也。翁生而颖秀，六七岁时与群儿嬉戏，乡人见其貌骨清古，举止不凡，为惊叹曰：“此非里中儿比也。”稍长，读书乡校，众皆推服，以为不可及。已而囊书担笈以逰京师，搢绅先生见其循循雅饬，则又诱掖奬进，而许其可与入道。其于学，朝夕淬砺，不以事物是非乱心，故能至其所至而得其所得，表里贯彻，体用兼该，悉有条理，而蔚乎其可观也。已而以经学教授乡里，时科举制行，学者争先慕效为举子业，登其门者，一经指授，动中肯綮，而不病其为难也。其所识皆海内知名之士，若光人龚友辅、齐人潘述古、汴人荅禄道夫、邢人宋彦贞、燕人杨九万翁，从之游者殆三十年，亲其颜色，熏其徳谊，读其文章，聆其言论，沛乎若江海之涵濡而无有畔岸也。
及乎两河始兵，中原板荡，骨肉殚残，而衣食无取给。朝而槱扵山，不知跋履之为难也。夕而槱扵野，不知寒暄之改候也。伐木而歌，弛檐而休，不知暑湿之为劳而积薪之凡几也。此翁之所自得，而世之不知翁者，谓其视王质翁子辈实相伯仲，不知鄙且诞乎！翁之言曰：“吾衰暮以来，惟嗜樵采，虽扵一草木之细，取非苟取，故不断丧吾道真；弃非慢弃，故不暴殄吾天物。吾扵是得取予之道焉。吾今旄矣，舍荒山穷谷，吾谁依？吾固愿世之士以忠信为本根，六艺为枝叶，诗书为灌溉，含其英、咀其华而食其实。将见环洙泗、际闗洛而极扵海濵，邹鲁岿乎道徳之垣而郁乎君子之林，何适而不可樵牧？为乎冥栖山林，水石为伍，而鹿豕与游乎？”其友李延兴曰：“子之说非鄙且诞也。”
翁从祖父景阳，受业刘文靖公之门，累官户部司计。父近道，累官易县簿。翁无子。
论曰：或曰：“李槱翁何如人也？”曰：“翁端慎老成人也。”观其读书学道，不矫矫以钓名；佩仁服义，不悻悻以自好；乡党称其善，则虽童儿女妇无异辞；言行孚扵人，而视州里蛮貊同一轨，其为人亦可少见其槩矣。惜其白首邱樊，不沾一命以行其道，天之报施善人，何为恝然若是乎！孔子曰：“道之将行也，与命也；道之将废也，与命也。”从古智能之士富贵而磨灭者，不可缕数，独非命与？翁能不以贫贱移其志，而顺受其命之正，虽老扵樵牧，无怨悔焉，非修身慎行，扵道为有得，孰克臻兹？故曰翁端慎老成人也。

　　栖霞子传

　　栖霞子姓陈氏，字士文，南昌新建人，其上世以儒业显。元季天下乱，父祖皆隐徳弗耀，而衣冠诗礼济济彬彬，云仍相袭，闾比相望也。栖霞子生而有异质，望之如芝兰玉树，照映阶戺。稍长，变化不测，崭然露头角扵群儿中。乡之人见而异之，谓其轶类絶尘如是，必能大其门阀以光照先烈，无疑也。
始冠，益自树立，而循蹈规矩，端慎如老成人。人劝之学，则曰：“吾耻读非圣书。吾安呻其占毕，耗精魄故楮中耶？”劝之仕，则曰：“吾雅无仕进意。吾安能与时下上，脂韦一世而堕坏名节耶？夫轮扁之断轮，非讥夫读书也，惧夫学焉而不综其要，徒学也；楚狂之歌凤，非恶夫行道也，惜其仕焉而与时背驰，徒仕也。”
已而渡河淮，渉江汉，历闽越，王公大人忘其势而与之善，先生长者忘其年而与之交。而襟宇旷夷，见者恱服；谈锋横出，闻者竦听。虽家居，不问有无。至与人交，洞彻底里。而一觞一咏，自放扵山水间，澹然忘世，泊乎若无所营，非流俗可及也。久之，去隐匡庐山中，学道之士多与之游，由是学行益髙，盖其山林之日长，故其积者厚，增者多，出者益遐也。
未几，有司以其才荐扵朝，一仕为保定府尹。当其在畎畆时，若将终身虽千驷万锺弗顾也。及其登宦途，尹大郡，慨然以为己任，而不辞行其道也。
其所居近赤岸山，其间朝夕多霞气，故自号栖霞子。而好事曰：“栖霞子喜谈神仙事，殆将餐六气，饮绛霞，冥栖尘滓之外，而藏其神扵不朽乎？”栖霞子曰：“吾学道也。世岂有神仙若方士者流，公孙卿、李少君辈所云哉？”
栖霞善诗，其诗舂容温厚，如其政云。
雄邑尹周士瞻口其为人，陈其槩，且征予言。予故信其说而次第之。先是，予在蓟门闻栖霞子名甚习，心窃慕之。及闻士瞻说，欲往拜其门，而牵扵尘役，未暇也。作《栖霞子传》。
论曰：天地藏乎大虚，日月藏乎夜旦，依乎物而栖焉者也。蛟鼍藏乎江海，虎兕藏乎山林，圆首方趾之藏乎宫室，囿扵物而栖焉者也。虽然，栖焉而得乎藏，藏焉而頥其神，是其备万物，兼三才，趋鸿蒙而入太始，终不朽者也。若天地万物之藏，吾又安能语其端倪耶？

　　刘则礼传

　　刘则礼，字景渊，世家大梁墨庄九世孙。髙大父仕西江，因家临江。大父始迁安陆之京山。则礼聦慧有识鉴，平居呐呐不能言，洎众务丛委，词组折之即中肯綮。读书通大义，无经生学士气习。年四十犹不遇，众论惜之。
至正辛卯，两河乱，乃割财募兵，隶四川平章爻着麾下，攻安陆、襄樊，唐、邓悉讨平之，兄弟子侄多死扵兵。积功，受沔阳府判官。歳戊戌，河南丞相逹实巴图尔克夹河、大康、钧汝、许亳有劳，升同知安陆府事。丞相死，其子博啰特穆尔为平章，代领其兵，讨丰州、云内，下之，迁同知大同路緫管府事。明年冬，京师饥，平章贡粮五万石，委则礼董之。时蔚州未下，道涂阻塞，严卫周防，善达无虞。又明年春，从河南平章方托克托北讨，拔全寜等郡，擢同知荆湖宣慰司事。寻奉袠领兵，与平章谔勒哲特穆尔合攻保定、祁蠡等处，拜河南行枢宻院副使。岁甲辰秋，博啰特穆尔入朝，自为太保中书右丞相，受崇福司使兼河南行枢宻院副使，镇白羊口。眀年，中书左丞相库库特穆尔緫兵南伐，授湖广等处行中书省左丞，隶太子同知詹事托音特穆尔戏下。寻奉袠受平章摩该节制，调集贤学士，有“文绮尚酝”之赐，皇太子以玺书旌之。
岁戊申，京师失守，车驾北巡。则礼所部兵溃散，仅余百人止扵易之龙门山。居无何，从十余骑，由间道谒总戎云中，至，俾还征兵。时将作院使田迈律团结沿山诸訾，留则礼共事，遂与画策封守。未几，总戎败绩太原，声势日断，则礼谋扵众曰：“守栅以待王师也，今内无供，外无援，而敌兵四匝，诸寨或破或降，独欲坚守，得乎？不如拥众赴行在，否则徒饵虎口，无益也。”迈律为下所沮，无去意。则礼请先往，不听。自是日夜请去。值迈律恚，曰：“汝去即去，汝部曲断不可去！”则礼语人曰：“事已如此，恐终陷扵敌。我幸有子宏，我必令北奔，不使与我俱陷也。”扵是宏往，至蜚狐，遇乱兵还。时都事佛嘉努、至善亦避地山中，其挈家北也，则礼泣送之曰：“至善去，我弗能与俱。公到朝廷，庶以明我之心无他也。”言讫，哭复不已，哀动路人，今山中人犹能语其事。
明年春，敌兵至。迈努遇人少恩信，平日托为心旅者往往潜出通好。迈努知事不可为，趋则礼亟见敌，为迁延计。则礼难其行。众曰：“公不去，恐见祸。不若挺身见敌，活一寨人。”则礼复固辞，众曰：“死生存亡之机，形扵目中。公倘受祸扵此，是死扵无名。不若见敌而死，死则无媿。况未必死乎！”则礼曰：“我去，公辈宜死守，勿我虑也。”遂往见其主帅。众欢甚。则礼谓迈努曰：“我幸不死，公之庇也。且我之形势未为敌有，而彼之虚实反为我得，及今尚可守也。”迈努曰：“人无固志，粮无宿储，今又曷可守？”则礼曰：“公不守则死，死则我愿以身徇。”遂相与痛哭失声，举座皆哭。明日，迈努等率其众降。帅爱则礼之才且勇，俾代领其众，乃辞。复欲奏以官，又辞。今旅寓蓟门，以澹泊自处。每与朋侪语及忠孝事，辄呜咽流涕云。
李延兴曰：“则礼尝宣劳帝室矣，而功未崇，而才未究，而志未就，天也。自古才杰之士，其生不辰，其死无誉者，不可殚述，独则礼欤？”


一山文集卷七

　　（元）李继本 撰

　　○文

　　代乞封故太师中书右丞相托克托文

　　尝谓大臣匪罪而获罪，既昭雪其往愆；明主念功而酬功，当旌褒以优典。窃见故太师【某】英姿开朗，雅度毅沉，廊庙之才，珪璋之器。其初焉入相，百度俱举，庶绩咸熙。人诵君明而臣良，民乐海涵而春育。引身求退而年方盛富，举贤自代而心益忠诚。九重有抚髀之思，累诏有秉钧之命。其终也再相，孜孜尽力，蹇蹇匪躬。弊政苛刑，一切除罢；良法美意，随即举行。
洎盗贼窃发以弄兵，命将帅屡征而不克，本官志图靖乱，亲乞緫戎，如救焚拯溺之靡寜，乃枕戈待旦以自誓。先出师平徐土，成功而奉诏还朝。再出师攻髙邮，垂破而削官安置。譬基成九仭，俄倾一篑之功；而舟渉大川，遽失中流之楫。盖奸恶构谗，复私雠而夺相位，使忠良不幸，抱深恨而陷非辜。有臣如此以陨身，所在闻之而切齿。
且其出师财三月，为指以老师而废财；厥后讨敌无寸功，实由扵临敌而易将。事几既失，追悔莫前。我国家军令隳，兵威弛，盗贼多，盖从此始。迄扵今朝政紊，人心离，生民困，其谁之尤？虽元凶已诛，天下尚有无穷之愤。使本官不死，海内岂有今日之危？
御史台已尝闻奏昭雪，复其官爵，给其家产，独扵封谥之典尚未举行。窃详本官将天下之兵，受阃外之寄，行便宜之事，专生杀之权，及一旦解其兵柄，俾万里窜之遐荒，无纎须怼怨之辞，无几微抗拒之意，束手以听诏旨，甘死以尽臣忠，比之拥兵抗命之徒，拜表辄行之辈，迹其忠逆之异，有如霄壤之殊。况其子知枢宻院事，【某】冒渉险艰，翊储皇抚军扵全晋；诛除凶恶，秉大谊，宣力乎皇家，忠孝萃一门，声光垂百世。如蒙宪台明白闻奏，锡以王封，表以谥号，庶死者获雪其幽冥之憾，而生者愈励其报称之心。

　　东安县劝农文

　　洪武十二年春二月望，劝农扵东郊而告之曰：
洪范八政，食货为先；周诗二南，风化为首。盖食货者，生民衣食之本；而风化者，邦家政治之基也。我圣天子恭俭爱民，励精图治，故田野之中克勤扵耕织，而庠序之内益勉扵诗书。
予钦奉徳音，来领县事，大惧微才无补，有亏扵承宣之功；复虑惰农自安，有妨乎生养之计。今四阳布徳而万物増辉，祥风送暖扵花朝，瑞雪融春扵麦陇，予当劝农而务本，尔宜竭力以治其生。耕尔田，播尔榖，畜尔鸡犬，种尔桑麻。督倂工程，爱惜时日，既効劳扵春夏，必収功扵秋冬。下可以免家门之饥寒，上可以应官府之赋役。
然衣食之旣足，则风化之当兴。其修尔身，饬尔行，孝飬尔父母，友爱尔兄弟，和睦尔乡邻，赒恤尔宗族，男则训之以学业，女则教之以丝蚕。毋怠荒，毋游荡，毋违律令而陷刑宪，毋肆奸欺而行暴凶。将见民安物和，政平俗美，无老无幼，无不沾皇上仁渐义摩之风；一社一乡，举皆被圣世海涵春育之化。故作劝农之语，以开示民之心。尔农其母忽。

　　勉学文

　　勉尔学子，植尔天君。尔志不惰，尔徳乃新；尔年渐长，尔业当勤。六艺六经，尔其孜孜而汲汲；五常五教，尔其勉勉而循循。勿矜已长，将招谤而损徳；勿议人短，必取祸而杀身。勿谓记问为余事，孰可为康成之同伦；勿谓文章为小技，孰可俪史迁之雄文。勿谓天可欺，积善之家有余庆；勿谓人可罔，暗室之中有鬼神。勿谓今年不学有来年，恐老矣耄矣而徒悔；勿谓今日不学有来日，惧四十五十而无闻。勉尔学子，植尔天君。亷让是蹈，礼节是遵，正直是与，善良是亲。敦吾儒素，味吾道真。补过为实行，頥性为纯仁，诚笃为践履，忠孝为本根。泝洙泗正泒，轶关洛芳尘。伟哉君子，允为百世之士，岂曰一乡之人而已乎！

　　祷雨告城隍文

　　苍生无告，值九夏之旱干；赤地如焚，妨三农之耕播。仰干玄造，俯沥丹衷，窃念维神。恩佩朝章，位居州佐，职在抚字，心切忧勤。兹当平秩之时，倐遇干封之日，百种皆未入土，群黎何以为生？沴气冲霄，天讨寛风伯之罪；炎光砾石，地灵缩海水之源。林磵不闻鹤鸣，浍畎已成龟坼。周诗之忧旱魃，空歌云汉之章；鲁僖之焚巫尫，徒费春秋之笔。望霓仰倾盆之泽，灌园竭抱瓮之劳。生意永回，昊天不吊。共惟城隍之神，洋洋如在，赫赫厥灵，佑我州民。载诸祀典，用虔祈恳，拱竢来苏。伏愿亟驭飙车，上笺玉帝，叱丰霳而鞭列缺，震霹雳而驱蜚亷，月离毕，豕渉河，应三日甘霖之霈；麦连云，禾同颖，占四海有年之祥。

　　祷雨告风云雷雨山川文

　　惟神玄化孔昭，威灵赫奕，佑我州民，永永无斁。兹当平秩南讹，而早暵方炽，四民告灾，五稼不殖。嗟予下官，夙夜忧惕。用是披露丹心，仰干矜恤。神其陟青冥，笺紫极，驾云軿以先驱，命蜚亷使服役，鼔元气扵九霄，泻天瓢扵四裔。俾膏雨之降，既沾而既足，则嘉榖之成，实颖而实栗。将见邦有贡赋，民有黍稷，而鬼神不废乎血食，神之锡也。尚飨。

　　代严君辞中书叅议文

　　某族本寒微，起由下列，既乏行能，又鲜学术，徒以虚声縻兹好爵，日夜怀惭，罔知攸措。曩因漕事出使闽中，誓竭心膂，以効细勤，以图上报。既而至闽之后，边鄙弄兵，炽如炎火，寄息城中，凡三阅月，始克解围。偶尔成功，幸其不死，圣恩汪濊，遂获生还。退伏田野，实为至愿。不谓谫才过蒙拔擢，俾叅大政，峻命倐临，惶惕无已。亟图恳辞，复中止之，以谓圣天子方急扵求贤，虽小技亦见収録，由是感激扵中，黾勉就职。故扵论思之际，知无不言，所以荅恩宠，尽职分也。顷自多故以来，屡尝披沥肝胆，指陈利害，而当时秉国者谓其议不足用，计不足行，使一时忠鲠之士箝口结舌而不敢言。由是处置失宜，号令不行，祸机一起，不可障阏，以至强藩煽威，嗾兵向阙，胁制天子，刧虏相臣，九庙震惊，兆人痛愤。此政主辱臣死之秋，岂宜含垢忍耻以贻朝廷之羞，容身固位以重妨贤之罪？况卑职事功不着扵平时，才猷不孚乎众望，罪既莫逃，理宜退避。兹当更化之初，诚宜广搜才贤，以収恢复之功；不宜掩覆有罪，仍居重位，使中外士大夫解体也。且荐贤为国，匪为其私，辄敢僭举所知，列其姓氏职名扵后，用备采録云云。凡此诸人，虽其器识才行之不同，要皆一时之贤才。朝廷果欲循守旧辙，奉行故事，勾稽簿书，考核钱榖，便可置之不问。如欲洗刷旧弊，卓然有为，则此诸人者可以建议，可以树功，可以拨乱世而反之正，在圣君贤相鋭意而用之耳。卑职既已恳辞，又复有所荐闻，盖不敢以妨贤，尤不敢以蔽贤也。

　　乡饮酒司正文

　　《礼》乡饮酒，盖以叙齿徳，别尊卑，励亷让，敦风化也。故六十者坐，五十者立，礼之节也。摈以接宾，相以赞礼，射以观徳，司正以纠过；设几筵，设笾豆，设锺鼔筦弦；歌鹿鸣，歌四牡，歌皇皇者华，礼之文也。陈之以六徳，导之以六行，申之以六艺，礼之教也。敬以束之，情以鬯之，威仪以饬之；一献之顷，宾主百拜；爵虽无筭，不酗不淫，礼之谨乎始终也。扵斯时也，凝然其斋庄，煦然其和浃，譬之调琴瑟扵一堂而宫商相宣，罗星纬扵灵穹而分次不紊也。凡我诸君子，今其萃扵斯，饮扵斯，观礼扵斯。有宾焉，有主焉，有执事焉。其敬尔威仪，慎尔徳度，谨尔话言，不諠哗，不怠傲，斯不坠彛典而永有令誉矣。

　　代涞水邑令告土神文

　　走以谫才，尹兹下邑，自承匮来，昕暮兢惕。原隰既春，稼穑方亟，而牛日踵毙，未有纪极。民田芜，民力囏，而民脉息。炯炯寸丹，忧惧交集。天非不仁，尹实寡德。神非降灾，尹实不职。夫牛服耒耜，乃有黍稷。牛焉茁壮，地焉垦辟，榖焉丰穰，民焉乐育，则国有贡赋，民有衣食，而神有飨祀之秩。呜呼神哉！其销大沴以扬灵庥，畅和气以昭鸿绩。毋咎扵民，惟尹是斥。毋戕扵物，惟尹是殛。百尔灾尤，悉萃扵尹而母恤。

　　代友人祭妻文

　　吁嗟夫人，命止斯耶？何运之蹇而数之竒耶？岂人之修短，有宰物以尸之耶？吁嗟夫人，柔顺其徳，贞淑其姿，衎衎乐易，棣棣威仪。自归我家，殆三十朞。奉我祀事，兴我门楣，助我孝养，鬯我本支，闺壸肃睦，族戚和怡。方期同处贫贱，以介寿祺，岂谓一朝殒逝，遽成永离！有忧谁释？有愆谁规？家计谁理？寒饥谁知？况我老矣，沦落天涯，妻子俱丧，不死何为？哀哀幼女，哭母寝帷。万感填臆，曷有已时？家山焉在？旅殡江湄。归塟有日，魂其安之。阴风逺飨，愁云低垂。致奠客次，灵其来思！千古万古，相见无期。

　　祭王守敬先生文

洪武丁卯春二月十有六日，秦邮王疎斋先生以病死扵雄邑。越二十有四日，藁塟邑城之东。其友王宗嗣榜第三甲进士东安李延兴谨具酒馔，为文以祭之。其词曰：
先生禀淮海俊逸之气，而才华挺拔乎千丈；抱伊洛醇正之学，而识趣杰出乎凡壤；攻汉魏髙古之诗，而音节郁乎其悲壮；塞仪秦纵横之口，而议论越乎其慨慷。温粹如玉璧，而骁腾如骏驵；炯焕如木难之珠，而宻丽如珊瑚之网。
走扵先生，识之恨晚。其始往拜，逆旅之家，燕府之左，破席衡门，飞雪虚幌。其后相值，交衢之间，蓟门之曲，秋风布袂，夕阳笻杖。又其后岁暮南辕，过小斋而揖让，樽俎风流，襟期豪宕。写宫商扵笙琴，聨珠玉扵编简，登眺之余，以寄遐想。界河之渺茫，郎山之髙爽，三关之盘纡，九源之浩荡。竒概以峥嵘，逐雄词而奔放。已而携离，阅歳凡两，将以谢尘坌之烦嚣，而放迹乎江海之上。
去冬之杪，倐理归桨，乃复过我，中心懩懩。未几卧疴，神惰惚恍，药物甚良，病孽滋长。竟扵不起，闻者惨怆，吊者感伤，识者沮丧。友道为之斯沦，斯文由是絶响。纷难谁与解排？骨肉无所倚仗。至道欲扣而无门，正声欲和而谁唱？虽然，先生以六十翁而抱道以死，而身后文章，复有贤嗣以绍述扵既往；执绋多故人之相从，卜地得佳城而寓塟，宜其瞑目泉壤之中，而吐气星辰之上。金台荒寒，易水滉瀁，阴风怒号，愁云莽苍。撰芜词以写心，慨音容扵髴髣。呜呼哀哉！尚飨。

　　祭王氷雪文

　　维洪武二十年，歳次丁卯，九月戊寅朔，越四日辛巳，将仕郎燕府纪善天台王璞，遣甥应毅，以清酌时羞之奠，敬祭扵故友氷雪先生王君之灵，曰：
呜呼！秦邮之原，淮海之堧，重湖连浸，浴日吞天，清泠汇锺，夙产多贤，莘老太虚，武踵肩聨。文辉诗采，鹓翥鸾骞，气运徂伏，寂寥几年，神珠夜光，亦逝而迁。
有美王君，踔厉无前，凭髙凖立，顾盻后先。少年崭崭，经史贯穿，攘臂艺场，拟奏凯还。老既不酬，易轨改辕，掷弃陈腐，掇挹茂鲜。古人性情，着扵诗编，吟咏陶写，至乐在焉。君深嗜之，几忘食眠，雅颂风骚，靡不究研，六朝汉唐，悉扣其玄。月席风蓬，雨帽雪鞯，捻髯拥鼻，捉袂耸肩。揽括造化，剜剔山川，巨而覆载，细而蠢翾。収拾靡遗，以陶以甄，制为清词，调高意圆。欣戚喜愠，厥意以传，荐剡飞腾，声誉着宣。衣冠籍籍，共推浩然，官扵呉中，志洁以坚。人皆称之，露鹤风蝉，间遇胜流，喜抃欲颠。满眼沽酒，解衣质钱，古人已逝，渺如飞烟，文采风流，庶几在旃。
老隐故乡，有宅一廛，扁舟渔钓，可以永年。胡为北来，道里数千，卒勤曷辞，要直子寃。我居官舍，坐客无毡，杨雄寂寞，盖性所便。与君缔交，情笃谊全，意气相与，势利可捐。君尝见谓，我将归旋，课儿躬耕，甓社水边，迟子南归，共相留连。呜呼！行李在途，车载犊牵，贤嫓白首，扶衰共怜。逺希鹿门，偕我园田，雾露所婴，疾病攸纒。夭胡不愸，竟以弗痊，我逺自越，君已去燕。别弗执手，敛弗拊棺，仰思畴昔，哀贯肺肝。
呜呼！雪朝杖履，月夕杯盘，豪谈逸兴，雅句清言，今其已矣，曷任悲酸。令子克孝，枕块旅阡，返柩桑梓，营度车船。大事既襄，无媿九原，君亦庶几，目瞑魂安。仆身如系匏，惴惴守官，过车痛腹，闻笛兴叹。炙鸡絮酒，遣奠殡筵，何以侑觞，抒此些篇。呜呼哀哉！尚飨。

　　祭归附元臣文

　　汝惟昔在元季也，掌戎枋。及我圣朝，文轨混一，九域之广，含生之属，不毛穷髪之壤，壹是囿扵仁风化雨之中。而汝以元社既墟，提一旅之众，委其茅土，鋭意来归，上以体天心之鉴烛，下以恊人心之翕从，至使圆胪方趾之类，激昻其声烈而与之俱化。汝之真亮，简在帝心。方欲畀以穹爵，酬以重禄，岂谓一朝陨逝，使汝翊载帝室之心，汨没而莫信；垂勲竹帛之志，落寞而弗遂。呜呼！其始也，承先世之余祚，以绵延扵累叶。其终也，荷国家之宠灵，以荣贲扵九幽。而子而孙，嗣其爵，联其芳，袭其荫，以扬熙载之鸿庥，以耀穹壤而照册书，容有既乎？今遣官，牲醴致祭扵汝，汝其来享！

　　代雄县祭本县土地文

　　一邑之务，至剧以繁，六吏之役，至劳以艰，神实司之，阴相其间。矧兹雄邑，九水洑环，五稼鲜获，浊流澶漫。居六雄十紧之区，而为朔南之襟带；距九馗五逹之道，而当军旅之往还。邮传激星火，符牒积邱山。饷挽者，雷蹄而电毂；征役者，雨卧而风餐。日不暇给，大小忧患，自非坦坦素履，炳炳寸丹，御烦以简，济猛以寛。将见政柄旁落，民物殚残，所利不救其所害，所废不补其所完。走也承匮，局蹐不安，处已愧循途而守辙，临事忍推波而助澜？其剸裁也，乏利器之解盘错；其才华也，非绣腹之呈琅玕。黄霸之外穷内眀，瞠后尘而却武；延寿之令行禁止，遡髙风而汗颜。惟思先其急而后其缓，勉其易而图其难。综核条法，煦濡恫瘝，移风易俗，崇善擿奸，使一邑相安扵无事，以表神贶扵不刋。扵是特建祠宇，以洁歳时之祭，期扵感神扵冥冥而非徼福，化民扵昭昭而不至旷官也。

　　代房山虑应征等祭弥至善祖母文

　　呜呼！将谓夫人之死，死而无憾，而光贲扵九原耶？则子在万里，山川阻阔，抱终天之遐思。将谓夫人之生，生而不辰，而恩怠扵三族耶？则年踰七袠，闺壸洁修，为吾党之令仪。自归名门，殆七十朞，以奉祀事，以介寿祺，以助孝养，以鬯本支。谓宜保艾乎上寿，乃至奄弃而莫追。板舆轨轨其何在？风木惨惨以含悲。
呜呼！人谁无母？而弥氏之母，有子而欢会之无期。人谁无子？而弥氏之子，有母而音容其何之！两孙在侍，灿灿瑶芝，虽支子不祭，而承重以享，非孝孙其谁？宜有嗣子举奠，而祭统之传，则扵是而可知，由子而孙而云仍，涵泓演溢，煦乎若雨露之渗漉，勃乎若草木之华滋。用是知夫人之生世，幼为女，长为妇，老为母，始终乎徳性之中而弗渝。展祭通衢，祇送灵软，逐铭旌而雨泣，望魂气而飙驰。一以表枌榆之义分，一以写母子之暌离。燕山之麓，泸沟之湄，埋黄壤而深窅，缭青山之委蛇。神其来格！安灵扵兹。

　　祭许生文

　　呜呼！死生命也，悬扵天而不可以力为；修短数也，寓扵人而不可以智计。孰能烛其理扵命数之中，而扣其道扵天人之际？谓作善降之百祥，有德而无位，仁者之不寿：孔子之接淅以行，穷阨而转走；颜子之操瓢与箪，夭死而莫救，使天下贤圣，颠倒惶惑而以自咎。谓不善降之百殃，谗谀得志，不肖者比肩：盗跖之横行，侏儒之饱死，使天下凶暴贪噬攘敓，藉以得志。
若许生璘之死，岂非命数使然，不可以力为而智计者耶？呜呼璘哉！使天而使之寿，则徳可使甄陶，行可使砥砺。浸淫乎诗书，沉潜乎仁义。収视反听以凝其神，涤瑕荡秽以养其气。敷玉润，扬金晖，以周旋乎髙明光大之地。乡里称善人，国中有颜子。卿相呼小友，品题作佳士。一言取宰相，三长典国史。其才之逸，如九河崩奔，泗溟荡潏，而两仪为之轩轾；如蛟龙之得水，上下扵天，莫穷其诡异。其文之雄，如丹葩之芬腴，青云之绮丽，明珠之射涛波，白璧之出氛翳。
今天而使之夭，徒悼夫陨霜之杀菽，黄壤之埋玉。去白日之昭垂，袭厚夜扵窀穸。等浮世扵蜗角，逐飞光扵驹隙。朝菌不为晦朔所移，蟪蛄不为春秋所役。苗而不秀，秀而不实。堂之未升，室之未入。根之未培，实之未食。未定之天，未完之质。夫谁得而致诘？且夫天之生物，细大不齐，同归扵毙，何异蜩与鷽鸠决起而飞，枪榆枋而笑鹏飞之九万里？寓形大块，而莫能与天壤相弊，何异覆杯水扵坳堂之上，芥为之舟而斯滞？如是而生，如是而死，夫孰穷其涯涘？
呜呼！天不生汝，则一气永存，而精神蟠郁扵青天。天而生汝，则一朝永逝，而骨肉澌尽扵黄泉。五百年吾不知其宿契，二百歳吾不知其永年。天耶人耶？莫探其玄。命耶数耶？莫测其渊。故为之文，以写灵襟之磊，而寄冥感扵渺绵。尚飨。

　　祭徐志道文

　　吁嗟乎！人之有生，孰有常存而不死者哉！夫惟死得其所，是故无愧乎古往与今来。魂气之升，昭乎若九天之云汉；体魄之降，逈乎若万仭之琼台。天荒地老，烟沉雾霾。青磷宵冷，元猿晓哀。宰树翳白日，佳城閟苍苔。是夫人之无不死也。而盖代之名，迈往之材，照汗竹而铭锺鼎，豁乎若地辟而天开，是虽死犹不死也，宜其振耀乎八垠与九垓。是宜比干之献其忠，曽子之正而毙，夫子谓不敢毁伤，孟子云舍生取义。烛之乎昭昭之中，而剖之扵冥冥之际。不汨乎滔滔者流，不惧夫飘飘以逝。
吁嗟乎！公坦坦素履，炯炯寸丹，明霞绚采，清氷凝寒。其遇也，彤庭紫枢，逐冠盖而容与；其退也，素琴白鹤，择溪山而往还。堂堂髙谊，超出庸俗之表；凛凛正气，蟠郁天地之间。是公之生，生逢其时，扵身所安；公之死，死得其所，在人所难。吁嗟乎！公今其已矣！公虽已矣，爰有孙子，子也承家，孙也守礼。如播获焉，以之而丰登；如构堂焉，因之而芘倚。
交友之中，如公能几？见义必为，闻过则喜。方欲托金石以永岁寒，誓久要而植伦纪；风雨蓬茅，尘埃砚几，歳时往来，论说书史；器度之无瑕，言行之不疵，匮乏之相赒，气谊之相比；行其所当行，止其所当止。而遽至沦亡，情怊恨而曷已！吁嗟乎公！公其听之，我有一语：
我辈踪迹，堕乎尘滓，代匮下僚，犹拘系耳。久乖起居，中心愧只。其始也，莫知一旦以卧疴；其终也，不遑一朝而送死。中心悼之，此故之以。谓予言之不信，有滔滔之白水，幸心旌之彻九幽，为写其永诀之情如此。呜呼痛哉！尚飨。

　　祷雨祭龙神文

　　维大明洪武二十七年，岁次甲戌，夏四月庚午朔，越十五日甲申，承事郎知保定府雄县事周士瞻等，敢昭告于五方行雨龙神：
苍生告病，值首夏之旱干；赤地回苏，沐甘霖而优渥。溥施元惠，俯慰丹心。窃念士瞻等，恩佩朝章，位居邑尹，职在抚字，心切忧勤。兹当平秩之时，适遇干封之日，悯五稼之初殖，惧沾溉之愆期。方遇烖而歌云汉之诗，乃喜雨而秉春秋之笔。望霓而仰倾盆之泽，灌园而释抱瓮之劳。鸿造无私，太平有象。谨陈词而伸谢，遂致祷以祈庥。伏惟五方行雨龙神，赫赫厥灵，洋洋如在，无致不遂，有感必通。再驾飙轮，重笺玉帝，叱丰霳而鞭列缺，震霹雳而驱蜚亷。月离毕，豕渉河，变化式随扵黙运。麦连云，禾同颖，丰穰尚冀扵湛恩。谨以刚鬛、庶品、清酌之奠，式陈明荐。尚飨。

　　代祭刘自牧尚书文

　　呜呼天乎！胡赋公以淳龎之质，而不假以耆耄之年？胡畀公以宏博之学，而不位以匡辅之权？殆犹龙媒騕褭，权竒俶倜，而终不能税驾扵昆仑之巅；如长江大河，汹涌荡潏，而终不能东汇扵溟浡之渊。此所以哀公之深，惜公之至，而终咎扵彼苍之天也。
呜呼！惟公凛凛正气，挺然不群。少志古学，哜嚅道真。蚤擢大科，声光着闻。其政事之卓絶，如利器之解盘根；其文章之富艳，如繁星之丽秋旻。刚健如中流底柱，而不没以颓波；亷介如秋霜夜月，而不翳以纎尘。其赞画省垣也，既欲经济乎天下；其擢拜春官也，又欲禆益乎礼文。孰谓大志，竟弗克申！
寥寥千载，古道日湮，平生知己，如公几人？死生不渝，道义相亲。我昔南迈，逮兹两春。犹记别时，话言谆谆。曽未会面，遽赋招魂。生也有断金之契，死也乏执绋之勤。浮云世变，慨会合之难再；落月屋梁，恍音容之尚存。
呜呼天乎！孰陶甄乎？孰经纶乎？善人委矣，复何云乎！岂在天为星辰，在地为河岳，而非若泉流之胥沦乎？将逺逝如岐山之凤，而失时犹鲁郊之麟乎？虽然，有实以副其名，有善以淑其身，愈逺愈盛，愈久愈新，尚有以敷遗扵后昆。

　　○赞

　　画像自赞

　　呜呼汝乎！气馁而弱，貌朴而愚，行方而滞，志大而踈。虽读书而不求其解，虽体道而仅得其粗。虽同乎今之人，而以圣贤为矩；墨虽食夫今之禄，而视轩冕犹泥涂。我固以为至拙，人亦笑其甚迂。呜呼汝乎！胡不挹学海之浩瀚，溥时雨之沾濡？使万里融贯而寸善不遗，中扄灵明而一尘不污，炯如一叚清氷出万壑，置在迎风寒露之玉壶。

　　陆漕使画像赞

　　醇徳积躬，正气轧霄。腹贮五经笥，文涌万斛潮。匪贾之在汉，而雄辨以骇世人之听；如贽之在唐，而嘉谋以开中兴之朝。学非迂学，将继坠统扵邹鲁；仕非苟仕，将跻斯世扵唐尧；言非空言，将为朝阳之鸣凤，以破狌鼯之哓哓。走辱公知，匪曰一朝。投迹山林，而侣渔樵。朱弦寡和，白鹤谁招？竢公功成而名遂，从赤松而友王乔。山云引藜杖之矫矫，天风吹幅巾之萧萧。所谓伊人，扵焉逍遥。

　　睢寜主簿陈世能画像赞

　　其貌清，其神王。其心塞而渊，其气伟而壮。其谋画宛然而恢宏，其论议沛然而慨忼。黔黎方沐其抚绥，山林未许其疎放。甘棠之惠周，五袴之歌广。此所谓恭茂之匹俦，而辉映乎千载之上。

　　○辞

　　氷雪先生哀辞

　　先生王氏，讳颙，字守敬，氷雪其号也，世为髙邮人。性清介，善谈理。自幼刻苦，学为歌诗，老而不衰。其诗萧散简逺，得之趣韵，非苟作者。故以此交天下之士，若浔阳张羽来仪、吴门徐贲幼文、天台王璞藴徳、璞弟琦修徳、北平李延兴继本，多知名者，皆推许先生在作者列。
先生当元至正末，尝一仕吴中。时兵革多事，为吏者率黩扵货，冀幸全活。先生独以清白自持，又节俸以给士大夫之避难者，家无余赀，世以此称之。洪武乙丑秋，余如北平，始识先生，目其礼度，耳其谈说，心切敬焉。明年六月，雄县荆聿宗禹过余深校。聿善诗，每为予诵先生所作，皆可喜者，又幷言其出处为详。又明年，秋大比，予再如北平，谓先生可复见，幸授余诗法。行至雄，有衰麻来谒者，曰先生之子絅也。询先生，客殁扵雄数月矣，年六十有三，权厝城东二里，将卜日归葬扵故原。
先生襟怀洞豁，情意缱绻，遇人接物，怡怡如也。好游从之乐，遇亲朋辄复倾倒徜徉，虽窘匮不顾也。晚筑室扵石梁溪之上，尝曰：“吾清寒士也，以氷雪名吾居为宜，人将呼吾氷雪翁矣。”已而果然。
呜呼！世谓诗人少逹而多穷，夫穷逹命也，有不系扵诗不诗。顾世之诗人多穷，而不穷诗不工，其说若有足征者。欧阳公则以诗者穷人之所宜，非真能穷人也，稍为之破其说。余意诗能达人则有之，未见其穷也。不有达扵今，当有达扵后。从古以来，富贵磨灭，与草木同朽腐者，不可胜纪；而诗人若孟郊贾岛之流，往往有传扵后，岂非所谓逹人者耶？以是而论先生，可以谓之穷耶？非欤！先生志不获伸，可见者诗而已。使其遭时而奋，以尝试吴中者，拓而施之，则凡贪墨者岂不泚然发愧，兴起为亷让？而吾民之病，不其有瘳乎？虽谓之不穷可也。然何有扵先生哉！亦岂以其诗哉！絅惓惓扵发潜徳，数有请扵士大夫，可谓克子矣。予念其勤恳故，作哀辞以相之云。
辞曰：人之禀受万不同，命之赋予有穷通。惟士之生秀所锺，逹与不逹适其逢。富贵在天安所蒙？徳义在我斯鞠躬。吁嗟先生获所终，声名在人岂诗穷！得非其有虽万锺，弃而不顾犹蒿蓬。当时岂无明且聪？利欲胶扰变盲聋。一室萧然囊屡空，孰能似我氷雪翁！惜哉罔与成厥功！我作哀辞表心衷，死而不亡嫓乔松。


一山文集卷八

　　（元）李继本 撰

　　○书

　　代与左司郎中王献道书

　　仆从戎之日，以王事有程，不得诣门左、乞一言而别，曷胜愧负朝使！至知进拜左司，斯道有辉，士林増气，非独仆之私喜也。盖朝廷用一贤者，天下莫不驩然相庆。苟奸邪欺负之徒之猬进，则四海有轻朝廷心，天下事亦溃烂而不可収拾矣。今公一登庙堂，万物丛集，然至简而至要者，惟用贤为第一事。今天下一家，群贤满朝，固不取才扵异代，苐恐用之未尽，则沉抑扵山林者多，姑以仆所知者言之。
杨鹏南，字九万，保定人。淬砺古学，颖敏天出。其才藻富丽，其论辨雄伟，其谋画超絶，其文章有先秦西汉气象，其人品之旷逹，度越一时辈流万万也。耕田读书，凡二十年不离乡里。自兵起，始挈妻子避乱辽东。往年贼据永平，尝以片言下之。朝廷授以翰林待制，命下，即日辞归。衡茒短褐，疏食水饮，若将终身。当事纷纠之际，贫贱患难，日萃其躬，而处之泊如故。知之者谓髙士，嫉之者每以为狂为迂通国事矣
公明逹者，苟以此士力荐扵朝，委之以政，必有过人之迹；与之谋画，必有折冲尊俎之能；使扵兵间，必有谈笑却敌之功。他日，人将指而诵之曰：“某士为某官所荐。”顾不足以成公之名声乎？如必拘旧日之辙，遂谓布韦士非省部旧人，非历练老成之器，若如此论，虽振古之豪杰，终亦委弃林莽矣。此近世文法吏之积习。公素以直亮清忠称扵人人，讵肯甘效常人之见，而取讥扵贤人君子之清议耶？
仆非党扵杨也，直以时方多故，政当广搜人豪，共图治效之秋。一有旷世之才，视之若众人然，仆恐天下士自此散之四方，岂非却之以业诸侯乎！杨之所长，仆固白之。其所短者，独不知吏家之条例与其行移耳。盖以聪明特逹之士，视此至为细事。使其一旦入官，扵此稍加之意，虽老扵吏事者有弗能及，岂可以纎微之短，掩其殊常之器乎！
杨之为人，士君子多知之，而家君与景寜左丞云翰侍郎知之尤详。倘就而问之，其才识之异，出处之槩，从可知也。
仆素戆直，不敢轻誉一人，轻毁一士，惟公亮之。谨奉书不备。

　　代与张副枢书

　　檀溪别后，日逺日深，欲与景元学士一诣宥府，尘物婴累，遂尔不果，曷胜怅惘也！贱子近到云中，见西诸侯，语及使君，无不歆羡。在凤仪平章座中，又尝以兄事功极口言之，满堂豪杰，虽不识公者，亦皆以公为竒杰之士。胡都事来，寅审阁下启处靖嘉，又知以捍御之功，擢尚书，升宥府，在公固不以为重轻，在贱子岂不喜自慰耶！仆迂书生也，然而见知扵公者，惟以契旧之故耳。丞相以怜恤之，俾贱子挈家西上，旦夕与景元到公处一别，遂长往也。家业萧然，幸公有以周之，不可只作一场说话。橐驼山虽佳，所谓小敌之坚，大敌之擒耳。公豪杰也，惜无用武之地。若肯舍此西行，滔滔事其来未艾，胸中活法，不可拘滞也。惟公亮之。止善鄢公、公辅欧公、宋先世真，闻在公所，幸斥贱名申敬。十月二十六日。

　　代与刘仲徳尚书书

　　向在军前，旅况牢落，深仗慰藉之情。既而又辱引拔。及归，复承赆物。髙义古道，薄俗所无也。近有人自山后来，云兄以使事如上京矣。贱子本欲奉老母西上，以天气寒冱，难以动转，只待符至善回，即与同往。即因避乱山寨，宻迩敌境，兵一到，不降则溃，不知者以为得策。以仆观之，何异几上肉耶！况长鎗李、田买驴辈，兵各不满二三百人，而授以平章知院，分镇扵此，其力既不足以御；其设施措注，有同儿戏；兼之避乱之民，供给浩繁，上下之间，势将崩沮。本以靖乱，反以启乱者也。明公赞画军政，何乃容此庸竖之徒，以口舌虚文，輙取大官厚禄，以致名器泛滥使天下，谓朝廷无人耶？刘则礼学士，文事武备，色色俱通，留滞山中，坐老岁月，政自可惜。其子宏，今往军前谋西行之计，望兄有以周旋之。十一月二十四日。

　　与慎言博士书

　　中秋前三日，老友李延兴，端肃书奉慎言博士贤友砚右：
一向阻阔，曷任驰念。某五月间，因旦起跌损左足，至今假息枕荐，跬歩不能履。此时宗一往顺义，不知也，辱书存问至扵再三，未暇奉荅。又以踪迹无定，值此蹇阨，愈益■〈女蔺〉■〈潸攵，去氵〉。吾友昔相知，何忍遽相诛絶耶？所喜动定安稳，又知歳贡髙徒中选，足见吾友扵学事用心，而英俊之乐从者，孜孜有向上工夫，信可乐也。某已成笃废人，《送行序》宗一督取严甚，不久当写寄，以求是正。但老朽扵文事素拙，每扵先秦史汉诸名家之作，虽尝鼠窃模拟，曷尝窥见古人用心处？况当衰病之余，情思雕耗，以之取青妃白，不过应酬一时，以悦俗耳，竟成何等文字耶！宋客之寳燕石，楚人之贱荆璞，吾友以为是耶非欤？宗一方图北轩，为提学官与诸生固留以典校事，宗一不得去。慎言徒重室迩人逺之思也。奈何秋髙气清，会面未可卜，惟若时自珍练以寿。斯文不克悉。

　　与中斋允斋书

　　四月二十日，辱厚李某，端肃奉书【中斋允斋】二位尊先生典谒者：来时以尘冗，未遑诣门屏、乞一言而别，迄兹耿耿不能忘。回思燕台，如在天上。先生以斯文骨肉我，果亦念及覊旅草野之人乎？日外，儿东遣人来，从审道履清徤，足浣渴怀，某托芘觕遣，无足言者。伯言邓先生诗与文佳处，不让古人。先生文章大家，如斯人者，何可多得！矧扵风雅寥落之余乎？今之往，必与倾盖而对谈之顷，知鄙言之不妄也审矣。《倚树吟轩记》，先生何为扵我吝？审欲扵他人乎取之，何患不得记？但自不肯他求，必欲得先生之作耳，先生何为扵我吝？邓先生行。谨奉书不具备。

　　与待用博士书

　　七月十九日，某肃书待用博士贤友：
去冬辱书者再，不啻覩风采扵青云之间。不久，王桂说在文安为训导，已定体。待用处事每每有逺畧，我辈何敢望？秋暑，动定愈安徤，学校有规绳，可喜也。小生自五月得跛不能履之疾，司造者之扵衰朽人，亦至是耶？宗一学行甚髙，慕吾友胸次出尘俗，走谒下风，故以短札为先容。宗一有中书君数辈，欲致之士林，烦以斯文，故力为主张，母使满船空载月明归。相见知何时？惟万万寳爱不次。

　　与金台长史书

　　二月三日，诸生李某，端肃奉书金台长史相公阁下：
客岁雄邑，陈倅还拜，领手书并诗，令人喜玩无已。春阳鬯逹，徳履清徤，而藩垣翊赞之正，流耀士林，曷胜慰浣！牛马走藉荫觕遣，不足记忆，恃爱少渎。知县刘相公以公务如蓟，征羽言为先容，以拜下风，益以翘企之素也。刘侯良有司，而仕优益学，阁下念走也干聒之故，必能以一家见待也。谨奉书不具备。

　　与麟伯先生书

　　十二月二十四日，某肃书麟伯先生文侍：
向过馆下，多沐慰籍，先生扵斯道之不薄矣。近审徳履清适，小生伏芘仍昔。某生才俊可喜，求见左右，望刮目待之，就借脚力，送至新城，为荷学中诸髙弟就书致意。遽中不及某某以数也。谨奉书不既。
　　■〈艹梄〉翁尊兄行轩别去，忽歳余，思之令人瘦。人来蓟门，过我必问■〈艹梄〉翁何似，则曰■〈艹梄〉翁日与樵牧，相随痛饮，狂歌自若也。仆虽仆仆东华尘土中，未尝不南望举觞，为先生寿。兹留瓦桥，忽忽数晨夕，商贩之地，无可为语者。专发长耳，去烦乘之一来，相与对床听雨，说山间林下质实语，以尽生前有限杯，■〈艹梄〉翁忍复疎外我耶？时许生璘方侍坐，顾而笑曰：“先生言是也。”四月七日甲子，仆惧有雨伤稼，谨奉书不既。

　　与众上舍书

　　立春后一日，一山叟肃书众上舍贤友：
足下不相见又半月，今年别是一年，贤友辈已非雄阳年少时，吾知必能以向上功夫自期，其扵荒怠气习，一埽无余迹，何患古人地位不可到？一日使学问文章着天下，炳然北方之熖熖，其视杜拾遗乡里小儿狐白裘之说，果孰为得耶？老夫依旧草草过活，浊醪麤饭，任吾年如此而已。诸贤友所少学货，小儿东来烦鸠合。并西斋所欠者，更为禀知广文契友，从便发至西门。姻礼得此相助，皆在诸朋友打快作成，莫濡滞也。乡友何士留访，闻一老媪通海上方，王杰、焦振常语此，千万多方访问，以来诊疗，阴隲事也。董亮、王瑛等，曽在学中看屋否？相回有期，帷万万自玉，以擢巍科。不既。

　　与友人书

　　前岁兄南时，弟在林下，恨不得饯送。洎兄以病归，亲友皆驩喜，弟时治装待起发，又恨不得去山中为数日留，以罄平生欢。今徃矣，山川阻阔，相见知何时？念我故人，堕泪满襟。
此时想兄虽未勿药，而有道者气象，自与常人殊。但宜屏去一切营谋，澹然自处，人情世事，悉置度外，而理家治生，自有贤嗣为之。人生如朝露，何乃一向疲心劳虑以自苦耶？非敢劝兄作迂阔事，顾兄老矣，既已遂山林之愿，只可亲近方药，调元气以登上寿。而又欲诸事求全，汲汲每若不足，世寜有是理耶？弟素辱知，故敢饶舌，罪过罪过。
前歳弟来自山西时，不肯挈家徃易水，而从东安丞李燧招致，亲夏楚事。未几，逼为训导，至有今日之悔。其过本皆此竖为之，夫复何言？老亲在鴈门，两年无书，止是口信。去歳欲觐省，又山西省亦有吴尚书起取之文，所以一向留滞于此，事已无可奈何。俟到南京，此身一有归定处，庶母子得以保聚也。舍弟两人，俱流落无消息。妇人辈，知在父母家。小儿子财五岁。弟此行，行李萧然，必是失所。恶况满怀，不能一一道也。仲绅说李良兄有相助意，而日久不报，岂忘之耶？乞以此意达之。

　　与董涞水书

　　阁下问学宏深，才藻富丽，律身率物。视篆来，修举废坠，炳然一新。他时重吾民《甘棠》之思，膺要阶不次之擢，非阁下而谁？然阁下既已加意扵政务之百端，独未尽美扵学校之一节，仆深为阁下惜之。
夫学校之事重矣，为守令者，诚宜鼔舞而作新之，使庠序之更新，士子之奋厉，士大夫争先为之快覩也。阁下因循岁月，托之空言，未臻实效，岂因陋就简而有所不为欤？抑亦政务丛委而有所未遑欤？仆皆不得而知也。
阁下之意，必曰“今庙学之规则完矣，生徒之数则足矣，是学校曷尝不兴？士大夫亦曷尝訾议耶？”殊不知此但可以为学校之规模，而未足以见学校之实功也。如必欲求其实功焉，则宜常切勉砺，严加程督，别其优劣以劝惩之，考其勤惰以黜陟之，稍减二三之科徭，少施纎微之优恤。如此，则虽冥顽之家，亦知教子；虽驽钝之子，亦知务学矣。
阁下之意，必曰“今生员无除差例，而子言之，非违制耶？”然仆之意，非欲尽免一切差徭也，但欲阁下少垂惠慈，以为培育之地而已。且未作学户之先，阁下犹当优恤；既作学户之后，可不加之意乎？况里甲之弊，不可缕数。百姓告消乏，则谓贫户有优恤之理；学户诉重并，则曰生员无除免之文。故民间为之语曰：“生贠不如百姓，百姓不如祗卒。”学户之家，仅有两丁，其子既为生员，其父又当甲首；子既常川在学，父又常川应役。祗卒之家，纵有数丁，一人既充身役，一家并无科扰；本身既已在县，本社即加畏惧。此无他，盖縁生贠无伸诉之处，而祗卒有相该之时也。仆若隐忍而不言，阁下又安得而知乎？
况愚民无知，不嗜儒术，闻其设学，如畏敌仇，使之读书，如蹈汤火。是以各生贠其逃学者，徃徃有之；其托故者，比比皆是。仆每见官府之劝学也，不过曰“汝肯读书，必为他日之人材”。殊不知彼固以人材为仕宦之梯，而一登仕途，惟恐其犯官箴，遭祸谴也。以是劝之愈难而愈逺矣。
仆叨预庠事，岁已一周，其扵生徒也，不过假官府之法而钤束之，借夏楚之力而整饬之，是岂久而不失之道哉！阁下聪明絶人，识趣超越，则此二十名之生贠，其各户差役，固宜减其分数，去其太甚，庶使其子弟见若父兄之得所，必不以家事系心而务学矣；其父兄见若子弟之务学，亦不以差役动念而相劝矣，又何劳扵官府之法、夏楚之力哉！将见鼓舞乎文风教雨之中而不自知也！仆前所谓兴举学校之功者此也。
如曰“某邑之规模，若彼其卑也；某郡之学校，若彼其陋也。而人亦不议其非”，呜呼！春秋之法，责备贤者，彼又乌足与阁下比伦也哉！且阁下之瓜代，仅有七月耳。苟扵此事有以力为之，是阁下扵七月之近，而遽能使学校之底扵成功也，岂不伟欤！苟不有以力为之，是阁下扵三年之久，而竟不能使学校之及扵寸效也，岂不惜哉！
且额设生贠虽曰二十名，而事故患病者，居常五六七；坐斋读书，止是十四五。知之者以为各有事故，不知者以为本无实数。如蒙扵额坐生贠外再签五六，以充増广之数，则衿佩有济济之仪，弦诵有琅琅之声，其规模岂不度越寻常万万哉？或有行谤者曰：“李某之欲増广生贠，优恤学户，其计盖将广求束修也。县宰之不増广，不优恤，其意盖将沮其所为也。”夫贪求束修，咎在扵仆。兴学校，责在阁下。阁下直当存其大体，而不可拘扵嫌，否则因噎而废食也。
人又曰：“阁下之举事公矣，其如不能刚断何？阁下之律身廉矣，其如不纳规谏何？”仆则以谓非阁下不能刚断也，以居官者徃徃有生事之害故也；非阁下不纳规谏也，以进言者徃往有行间之弊故也。虽然，阁下之意，可谓得之此而失之彼者矣。今有人焉，劝阁下谓妄生事端，谓之生事可也。至扵阁下以兴举学校、増广生员，其可谓之生事乎？遽又有人焉，劝阁下以戕害善良，谓之行间可也。至扵劝阁下以兴举学校、増广生员，亦可谓之行间乎？《语》曰：“季文子三思而后行。子闻之曰：‘再，斯可矣。’”《诗》曰：“如彼筑室于道谋，是用不溃扵成。”盖诲人以刚断之意也。《书》曰：“好问则裕，自用则小。”

　　附録

　　与继本广文先生书

　　王璞端肃书奉继本广文先生尊契侍史：
不奉言论，倐又数载。每闲独中，思忆风采谈议，一座尽倾，久阙披睹，企慕为何如耶？近髙弟刘翥来蒙，寄示新制，雄鬯宏放，有一泻千里之气。因此获稔吾兄学之愈肆，养之愈充，横逸纵恣，无施不可，深足喜贺也。区区虽在散澹，然扵此事日觉荒弛，每览前人迈往之辙，惟兴望尘之叹而已。旧岁得告还南，腊底返北，在郯城过岁。训导申斯道，一见如故，相留数日，每置酒欵洽，淋漓引酌，慷慨谈笑，亦一代伟人也。自言与吾继本甚快，且言我旧为保，斯道乞为致意。天涯故人，如此有几？想为怃然也。新寒，谅惟文候清佳，瞻晤未期，切冀自爱不宣。八月二十日，闻髙弟欲还馆下，因作一书达左右，然髙弟更不来兹。伯钦学正携舍甥逰深州，因令其拜谒座下，就伸起居之敬。髙弟领乡荐，足见吾兄陶铸之效，深可喜贺。氷雪翁死扵道路，诚堪悲怆。吾兄祭文，足伸其九原之气，想冥冥中亦藉自慰也。仆令舍甥就致鸡黍之奠，率撰一文，叙交谊之槩，望为一览，便中冀示教为幸。相见未期，惟希自爱。九月初四日，王璞简奉继本广文契侍史。

　　○说

　　李慎言字说

　　蓟邱生李敏慎言，尝从予学，谒予制其字说。予告之曰：
“言须慎也。慎则弗盭扵行，而为荣为吉。不慎则多至谬迷，而为辱为凶。故言不可以不慎，非谓箝其口而不言也。矧道原扵天而寓扵人，使皆置之而不言，何以诏斯今而垂方来？言焉而不慎，何以植言行而善厥躬？
“昔者，仲尼氏非法不言，故道贯乎古今。颜子渊非礼勿言，故学优乎诸子。参之质鲁，鲁则其言也讷，至扵勤三省，契一贯，守约不二，而卒承道宗，言固慎也，非讷也。孟氏才髙，髙则其言也放，至扵言仁义，道性善，风动衰世，而上配禹功，言固慎也，非放也。去古日逺，圣贤不可作，杨墨之教兴而正言废，仪秦之说倡而雄辩起，稽阮之风靡而清谈盛，其终至扵坏人纪、扰天下而贼后世，盖所谓一言而丧邦者。呜呼！言曷可以不慎哉！
“走素朴愚，每以多言得谤。已而自誓，言之当言者，吾何敢黙？至扵摇吻鼓舌，以逞夫利口之锋，吾知其无益扵身，而卒以取败，吾固将闭口矣乎！予闻卫武公虑其有口过，赋白圭之什以自警，其后南宫绦日诵其言，至扵数数而不置，孔子以为贤而称道之。予用是稽诸方册，而得其慎言之义。其髙非哆言，其近非妄辞，盖易狂之砭砺作，圣之矩矱生，质粹而气清，种学而树徳，诚扵是而缔审之，而固执之，则言其言也，行其行也，无丝发之可訾议。斯不亦敏扵事而慎扵言乎？”
生揖且谢曰：“敏之不徳，言也弗慎，而行也弗敏，兹辱训辞，何异扣万石之锺而破群响也！虽然，敏尝读书山林，见夫栖真匿景之俦，委身空寂，一念不起，而坐待其冥会扵不言之表，斯亦可以慎言目之耶？”
予大嘘曰：“彼盖忘言，非儒家者流所谓慎言也！慎言者，必如洙泗之教而后可。且予曷尝教贤忘言哉！”

　　愚溪说

　　水至信也，而状类有万不侔，是岂水之性也？繇扵土壤之厚薄，形势之激发耳。
予尝观扵海，浮扵江，乱扵河淮，知中泠之水居天下第一，而庐山之泉次之，与夫渭之清，泾之浊，汤泉之不火而热，醴泉之非饴而甘，弱水之不胜芥，贪泉之蠧人心，潢污行潦之朝满而夕除，岂非繇扵土壤之厚薄欤？夫江出岷，汉出嶓，河出昆仑而淮出桐栢，其初一髪之细耳；由是放而之东也，则沿流沦涟，渊澄漫涣，而一泻千里，逈若建瓴；洎乎经龙门，抗底柱，汇吕梁而注之江，渉葭萌，排滟滪，走瞿塘而入扵海也，则汹涌震荡，喷薄飞流，鼔为震霆，峙为乔岳，而滔天沃日，渺渀无涯，岂非由扵形势之激发欤？故方其出也，抵磵壑，触沙石，而不泪不污；其逝也，弥夜昼，穷歳年，而不涸不止；其来也，朝而潮，夕而汐，而不棘不徐，是岂非天下之至信，而孟氏所谓水之性者也？
汪仲常以愚溪自号，而征予为说。余惟水之为性也，其灵长与天地同体；水之为泽也，其沾溉与天地同功，顾乃愚其名而污之，不已过乎？夫仲常，湖海之士也，器度超越而才识瓌竒。当兹河清海晏之时，豪俊之士孰不欲乗长风破万里浪，而以声光暴扵天下哉？仲常则弢其英，閟其光，而晦其迹，其志非真有羡扵颛愚之徒也，特托此以自污，而放形江海之上，故强名之曰愚溪，仲常盖自以为愚耳。夫自以为愚，然后非愚。彼有自谓非愚，愚群愚而使之愚，是之谓自愚其愚，其真愚之甚者欤？
当唐之季，栁宗元之居海上也，亦尝以是名其钓逰处，谓溪之愚不能利大舟、溉五稼，犹人之愚不能泽当时、名后世也。呜呼！宗元以曲学附权奸而取贵显，卒至黜扵公议而委骨穷荒，宗元诚愚矣，尚何愚是溪以自解耶？仲常盍为我淈其泥，扬其波，以涤夫士风之污；疏其源，导其流，以归扵江湖之大？则予也，行将与仲常游伊洛，溯洙泗，以诣夫髙明光大之域，庶其有以祛夫子之愚也哉！子或不信，有如白水。

　　近埜说

　　立名者近扵朝，居货者近扵市，栖真匿景者近扵山林，盖各从其类而近之，非强之近也。荆门平君安道，自号近埜，盖其天趣不羣，雅有自得之乐，故其为说则然。今夫煌煌国都，文物富殷，气象宏朗，四夷向风，人皆以为可近，而君则曰不可近。泱■〈氵莽〉之野，閴其无人，豺狼所宫，虵虺所窟，人皆以为不可近，而君则曰可近。果孰是耶？矧安道前代衣冠家，才藻巨丽，光贲士林，属诸宇县清夷之时，固宜挟长策，吐竒论，籋足云衢，以近天子之宠光。顾乃怀瑾握瑜，乐夫四野而近之，岂帝阍寥泬，天颜孔昭，九旗焜煌，百灵拥护，震慑而莫敢近耶？岂四岳奉贽，群龙满朝，玉帛云委，车骑霆訇，退巽而莫敢近耶？是皆不得而知之。
虽然，布褐之夫不近乎纨绮，目未接乎纷奢也；道徳之士不近文华，性未沦扵浮靡也，此非各从其类而近之欤？若夫生长富贵之家，崛起乡邦之中，不贵其贵而臞然如一寒生，不富其富而粹然若有道者，此其志盖超乎习尚，出乎等夷，而放乎尘坌之表，岂直近田野伍樵牧哉？
然而挚耕有莘之野，则挚近乎野矣；说筑傅岩之野，则说尝近扵野矣。由是成汤得挚，而擢之保衡之阶；武丁得说，而处之爰立之地。其始也，如阴谷之幽，阳光不照而枯荄凝寒。其终也，如九宇之宏，元运必逹而万彚皆春。旦而野，夕而朝；旦而匹夫，夕而卿相。其荣悴有自然之天，其显晦有自然之道。则夫安道之近扵野，其自处之重，不亦近扵两贤哉！
是故近扵野，则乐道而忘人之势；近扵朝，则行义以适时措之宜。若乃近名以害道，近利而忘义，君子不由也。大抵髙明光大之域，虽未至扵堂奥，苟日近而不已，斯至矣。嚣烦淖浊之壤，虽未逹乎畔岸，苟日近而不已，斯逹矣。之二者孰为可近，孰为不可近，盍亦慎其所之哉！夫子不云乎“信近义，恭近礼，好学近智，力行近仁，知耻近勇”？此圣学之奥旨，万世之矩度。安道才识髙甚，一日近乎朝廷之上，以行其有用之学，择其可近而近之，如是而后可以近道。安次李延兴譔。

　　石林说

　　髙昌金先生，兵后退休石林之野，清坐一室，以图史自娱，简寂而冲虚，无长物以乱心，自号石林，着其质也。后十许年，畹雪生李延兴过而问之曰：
先生前代勲伐之裔，厯台阁、荷龙光而着名声。至其为号也，无珪衮之慕，无肥坚之羡，无华榱广厦之嗜，而澹然若忘世，泊乎若无所营，先生殆将隐矣！不然，当兹朝野方晏熈，群材悉展用，固当挟长策，吐崇论，籋武霄衢，叫阊阖而呈琅玕矣。顾乃息影林下，木石与居，岂韩愈氏所谓‘入林惟恐其不宻’欤？
虽然，宇县之中，何所独无山林也，而奚取扵石林哉？谓为中流之砥柱欤？石也，非林也。谓为明堂之梁栋欤？木也，非石也。盖先生以坚刚茂盛之徳，脱尘滓，轶烦嚣，挺然而不拔，介然而不夺，斯其所谓石林也欤？夫惟石也故，足以腾云气，障百川；惟林也故，足以干青云，芘万人。陵谷变迁而不为之洒，氷雪凝冱而不为之摧。神物为之呵护，而元气与之回薄。河山助其雄丽，而雨露贲其文章。此石林之竒槩，非先生，孰与同其风格也！或者谓是为非，然盍亦求之漭苍之野乎，閴寥之乡乎，不毛穷发之壤乎？先生有大芘寒士之志，有主维名教之力，有长育人材之徳，而今旄矣，端居之隟，策石杖，招石友，相羊石林之下，其乐宁有涯涘哉！
予先公承旨，与先生有同朝之好，故予两世为世契，盖尝考其世徳矣。惟其积累之厚，故其承藉之逺衍，而裕之以千百世而无穷，庸讵无其人乎？昔谢康乐美其子弟曰：‘芝兰玉树，当生阶庭。’知其世有令徳也。石林之植茂矣，后人扵此而培育之，行见由身而子而孙而云仍，聨芳袭荫扵累叶者，孰非吾道之南宫云台也乎？”

　　澹然说

　　恒山张炼师，号澹然，取贾太傅谊《惜誓》篇中语也。其里人杨子幼父，为余言师厉志洁修，寄情髙逺，葆贞养性扵世外者有年。予闻其言，欣然欲为之说。
适客有笑扵座者曰：“昔谊以经世之才，扵卒然遇主之顷，谓功业可立就。一见斥，则忧愤抑郁不自胜。洎乎习扵世故之久，遂欲屏去纷华而栖身闲寂，此澹然自乐之语，其谊之所以自解者乎？今师以黄冠羽服之士，泰初之与邻，而列仙之与游，无功业之慕也，无纷华之习也，无忧愤抑郁之思也，而乃自比扵谊，不亦爽乎？”
余解之曰：“何伤也？其在物也，金百炼而始精。其在人也，志百挫而始厉。彼老氏之徒，独不然耶？方其求诸乎至道也，非可以鋭进而速化也，盖必苦体絶甘，制精炼魄，沉寂如死灰，拘缩如罝兎，熏垫扵歊烦污浊之壤，而后超出乎清浄玄漠之墟，中扃灵眀，物不能累。凡其珎玩之华，文绣之鲜，滋味之腴，货利声色之盛，皆不足以入其目，怵其心，一视之澹然也。故儒家者流，亦曰君子之道如菽粟布帛，言无欲也，无私也。无欲无私，斯澹然矣，宜师之自号有取扵谊之自解者也。然谊之澹，出扵忧愤抑郁之余；师之澹，得扵葆贞飬性之中，审而行之，不亦近道矣乎？余因是有见扵道矣！广成子之告黄帝曰：‘至道之精，窅窅冥冥。至道之极，昏昏黙黙。’张良谢病辟榖曰：‘愿弃人间事，从赤松子逰。’夫窅冥昏黙与弃絶人间事，非道之澹然者乎？是说也，余闻诸学仙之人，而未之有得。何日从师候安期羡门扵海上，与之扣至道之奥，澹然自乐扵天壤间乎！”
客遂唯唯而退。余乃摭其言以为《澹然说》，而复因杨子以贻炼师云。

　　畊云说

　　古之人遭叔季之世，时不偶，道不行，托迹畊稼，以栖息山泽者，多若伊尹耕莘，严光耕富春，诸葛亮耕南阳。之数子虽阅世滋久，而髙风大节播霄壤，照册书，犹一日也。
孙君德恒，以名族负通才，治剧郡，有佳政。当兹四海淆乱，操济世之具以利天下也则宜。今焉退藏林莽，韬英敛华，下同田野之甿，何耶？盖道不行，时不偶，则隐居以求其志焉耳，故自号曰“耕云”，志乎古也。
然余尝闻扵君曰：“耕者之业，或在山，或在野，或在江湖之区。山者劳，野者饶，江湖之区者大旱而不焦。”今孙君之耕，匪山，匪野，匪江湖之区，而直曰“耕云”，殆将厌世途之纷糺，抗霄汉而振踔，躬耕泱漭之埜，与云物为朋徒耶？君曰：“吾自谢事以来，居易之佳山水间，畎畒足安其身，声利不渝其志。春阳鬯逹，云气坱圠，田彼南山，于云之下。释耒而休，仗策以游，苐见太行诸峯逈与天际，居庸龙门蜿蟺秀雄，吐灵景而閟清气，而流云万顷，腾沓下上，如踞虎，如游龙，如奔马，如长风驾海而崇涛稽天，可遨可嬉，可啸可歌，可以状无涯之世变，而自乐其乐焉。吾之得扵耕云之趣，固在此而不在彼也。不然，何地无山，何山无云，何所无数畆田，而欲髙骛逺蹈，狉狉犹熊豕然耶？矧云之卷舒以时，君子之出处似之。耕之为业以勤，君子之自食其力者似之。方其耕而播，播而耘，耘而获有秋，不自知其力之劳也。譬之云焉，滃而簇，簇而雨，雨而泽万植，不自知其惠之周也。然雨之惠，在天者也；耕之力，在人者也。在人者，吾尽吾力焉耳。在天者，吾惟安扵所遇，以顺适其天，吾曷敢有几微责报意也？”
予闻而叹之曰：“余也抗尘而走俗，惭德扵君也多。行将屛弃百事，入岩壑，弄泉石，以问山中耕稼处，卜邻以居，息影林泉之下矣。”君曰：“子不观云乎而勤而静而迹靡定，子徒见吾耕扵山，不知吾将由山而野，由野而湖江之区，若云之去而不可留也。”余曰：“士抱道而处，若将终身。至其遇也，起而以身任道。皇王当宇，方搜遗才，致太平。一日征车至止，君必如云之无心而出籋乎霄衢之上，否则盭扵时矣，故时可出则出。”李延兴譔。


一山文集卷九

　　（元）李继本 撰

　　○杂着

　　书刘禹卿传后

　　昉盗起两河，四方才武之士，倡义讨叛者多。其后祸乱以次戡定，朝廷赏功之典亦既行矣。而今之居阃府，緫戎麾，县方寸之玺，提百万之众，操生杀诛赏之柄，坐镇一面，俾烈勲垂闻，蔚然列将臣、师臣之任者，当时两河讨叛之士不多见。抑有之，或沉抑下僚，弗获振奋有为，以功名显。非他，人固有遇不遇耳。
余素闻禹卿名，恨不识其为人。近逰畿东，过三河，始与之定交，乃知其为才武之士。洎读夫今中书叅政危公所为传，见其书禹卿为通州团结万夫长，时民有傅四十者，盗杀其里人曹珪，禹卿素与珪善，闻之愤不自胜，即画计捕四十与其同恶若干人，诛之。扵是知禹卿不特善其职，勇扵义也。呜呼！当中土弗靖时，岂无雄贾森乎其间？诚得若人者数十辈以讨伐之任，元元之害，必不至是烈也。惜其才武兼人，而弗获振奋而有为，余前所谓不遇者非耶？
抑禹卿之不遇，庸何伤哉？譬之龙泉大阿，沉辉匿采，使遇神识之士，出之尘泥，则烛牛斗，剸犀象，断蛟龙，无难也。矧叅政负知人之明，操人物之柄，惜禹卿之不遇，而传其行实之详，意寜无属乎？禹卿自此升矣！一日事业声光照当世，焕然如利器之出，非禹卿吾谁望？故喜而书其槩，其详则具扵传中。

　　书武备寺知事邓彦文房陵使还诗卷后

　　吾元六合一家，幅贠广长，极扵海宇，旷代所无也。余尝览舆图而叹之，以谓虽使壮而至老，而辙迹所及，讵能歴其半哉！当四方晏熙，谘谋度询之日，使无虚译，而荒区絶域，罔不知圣天子威惠之布。一旦妖盗构衅，糜烂吾民，通衢大邑，荡焚尤甚，王命弗通扵兹十稔，矧阨塞险逺之地哉！
房陵邈在江汉之间，晋阳髙公首建义旗，募兵屯守，以遏邻冦。迄扵今，拓地方千里水陆支党不敢潜窥边壤，而民頼以安。至正十九年冬，朝廷以公封守之功益大以着，乃遣使徃布宥命，开以更新之路。扵是邓君彦文由京东安抚司照磨擢武备寺知事，承命以行，自京师抵房。跋渉万里，山川阻修，莽焉豺虎之区，而君恬不介怀，休暇如平日。至则敷宣德意，明白洞达，父老子弟莫不振厉感泣，思见太平之治，厥绩伟矣。
竣事将归，髙公首为序引，以荣其行，而房之人士复赞咏之，得诗文凡若干篇。君归，出以示余，余作而喜曰：“古之遣使，以将王命，广聪明也。夫子之言曰：‘使扵四方，不辱君命。’非为使之良法欤？况自兵兴来，名藩巨镇之逺，使臣之将命者，每不能一二至焉。使幸而至之，或恇怯退巽，鲜能弗辱君命也。今君之出使，不独俾十余年阻化之众，知朝廷威惠之及犹一日，至使衣冠文雅之士歆艳赞扬之，恐后必其才识超絶，有足以动人者矣。其曰‘不辱君命’，亦君之余事耳。然自房而北而南而东，征讨弗及，檄传不通，尚多有之。安得如君者徧历而周至，俾四海九州岛，罔匪王命之所布哉！”

　　代跋萧叅政与郑伯兴书后

　　世有受人之恩而背驰者，乌可缕数，矧能以其善行暴之之人哉？曩贼犯闽壤，叅政萧君军处州，伯兴府判守政和，两君崛焉犄角之，、其筹划措注，多见之书问中。后处陷而叅政死之，今闽人犹能语其事。而伯兴之于叅政，尤惓惓弗忍忘，每一言之，涕泗被面。间以其遗墨装潢成卷，因顾夫何先生来京，什袭而付之，以求才大夫士之题咏。观其词语慷慨，肝胆披露，隐然尽瘁许国意。一开卷间，想其英风景烈，凛凛如生，是叅政虽死犹不死也。自非伯兴之贤，顾兹遗墨数值乱离，得不与土苴腐败耶？幸或存之，亦芜没扵尘编蠧楮之中耳。今之寳之扵家而复暴之扵世，期以不泯，夫人之善焉，崇古道也。然伯兴在政和时，特与处为邻壤，而有辑睦之好耳，初非受恩扵叅政者也。其相与之谊，犹死生以之。彼有受人之恩，而背驰者闻其风，独不颡泚耶？呜呼！习俗一颓，古道靡矣。若两君者，其皆一时之才杰，而不为世变之所移者乎！至其忠谊之节，炳炳如青天白日，群君屡赞之，不重书也。
今年夏末，何先生出处卷征题。时大暑如焚，笔砚久废，诺之，再旬未遑作。雨后秋气满襟，颇有清趣，乃掇作者弃唾，题其楮尾如此。至正丁未七月望。

　　题郑彦文所藏墨梅

　　太素锺其质，太和全其气。回生意扵万物之始，涵造化扵一阳之际。风霜同其缟洁，江山助其灵异。罗浮庾岭，乃其寓也。金鼎玉堂，乃其遇也。东封大夫，淇园君子，乃其平生之契也。宋广平赋，林和靖诗，乌足以彷佛其一二也！独慕夫昔之人因此以见太极，谓问诸先天之伏羲氏也。

　　题卞庭芳所藏山水画

　　右山水小画一卷，予故人子卞庭芳氏家藏物也。予夙有林壑之癖，而好事者谓天下名山水莫胜扵东南，而东南之名山莫胜扵吴越，士生海内晏熙之时，不及夫壮齿，以览观江山人物之盛，则有后之悔而老将至之慨。予用是欲效司马太史万里游观，一徃以写其竒。既而牵扵形役，不可得也。
先是，予先祖平章楚国公仕吴中，先公左丞持地官卿节董漕扵闽，其归也，犹时时喜道吴越间事。用是知惟闽浙之交可以当江山之胜，登临之美，逰从之乐，外是不一二数也。予近歳如金陵，通京口，登石城，访钟山草堂，求旧时名胜，则皆寥閴而无闻已。而夕阳在树，山青云白，宛宛可画。而二三故人之同旅者取酒过予，舟中相与，岸帻放饮，感慨悲歌，指山川人物而论之，谓昔之过此者，有能以事业文章表见扵当代乎？今之来此者，有能以清风髙节振厉扵不朽乎？予今白首浪迹江湖，又不知后是数十年，物论有无有能侪我扵材不材之间乎？矧夫百年之身，其有几何？
顾以金石之质，而放情山水之间，以永其乐，以尽无涯之世变，亦惑也。惟夫人之不以生存而死亡也，故其所以播霄壤而照册书者，则在此而不在彼也。是故江山非美，以人而美，金石非寿，以人而寿。观乎九鼎之弗沦，十鼔之不■〈氵防〉，东山之丝竹犹传，而平泉之树石固在，以其人，不以其迹也。其视后人放情山水间而不能以一艺自名，寓形宇内而不免扵遗讥千古者，亦独何哉！
庭芳之先君子仲和，尝为定兴邑尹，以病卒扵官，邑之人迄扵今思其惠爱而不忘也。庭芳与其弟德芳，好学而文，以世其家，尤予所爱重，故书是以识岁月。洪武壬申春三月丁亥，前王宗嗣榜第三甲进士李延兴书。是日清明。

　　题独庵外集后

　　浮屠氏之学，寓乎空寂，泊乎清寂，归乎广大而不浮，出乎生灭而弗梏，始终乎性善，而不事扵芟夷，初非假诸言语文字而为学也。
今年夏初，访独庵禅师扵庆寿丈室。时宿雨方霁，清风自松下来，襟袍为之澄朗。师出其文一编示予，其言简淡而髙深，读之神思飘逸而超然欲飞，盖综核古今人之制，刋落其凡近，而輘轹夫冠絶者，非徒作也。
予因请扵师曰：“浮屠人冲虚而无外，浑涵而无涯，莹乎其无缁，而逈出其无邻，一源湛乎中，而放之扵无垠，诸有生乎想而会之扵无心，万变至乎前而屏之扵无闻。师之学，盖自得其得，而非积盛致然也，师何汲汲扵文辞为哉？古之作者，着之六经，而散之九流百氏，与夫天文、律厯、山经、地志，下至稗官小说，纷纷籍籍，汗牛而充栋，天地一糟粕也。苟或穷日力而翻阅焉，贯穿上下而淬砺焉，镂肺雕肝，鈢心刿目，以耗其精魄焉，吾惧其淆浊吾性海，冥迷吾法界，非学也。矧吾祖师言佛，非由语言文字，性在是耳，师何汲汲扵文辞为哉？”
师冁然而笑曰：“世徒知有言之言，着之文辞，而不知无言之言，黙契乎道妙；知雕虫篆刻之为文之境出，而不知不得已而有言之文之独得也。故天不言，而日月之照临，云汉之昭回，皆文也。圣人不言，而道徳之光辉经纬天地，皆文也。故能言之士，以其不言之言，吐其精华，而炳耀乎篇帙。其始也，运乎冲漠之虚，而穷乎泱漭之野。其终也，超乎笔墨畦径之外，而贯乎万象呈露之中。不敷畅而究其旨归，不阶梯而闯乎堂奥，不绘绣而黼黻其文，不宫征而韶濩其声。其多也，聨编累牍而莫有纪极。其简也，一转语而三千大千尽其模拟。此之谓不言之言也。”
予闻其说，则复扵师曰：“师之文，出有而入无，予何庸置喙其间哉？予将讷其舌而絶其言矣。予独念师不鄙谓予，而能以文事引掖予也。”因观其《独庵外集》，题其槩而归之师。今年实洪武庚午也。是年六月十有六日，李继本题。

　　跋学生于征刘素赋藁

　　古之大夫有九能，能赋一也。夫自声诗出而始有赋，屈子之《骚》，《三百篇》以还，崛为词赋之祖，得乎风雅之意也。司马相如、扬雄、班固《上林》《子虚》《甘泉》《羽猎》《东西都》之制作，虽皆流声无穷，至律以骚之规律，瞠乎若后尘矣。然子云论赋，谓童子雕虫篆刻，壮夫不为。又曰：“诗人之赋丽以则，词人之赋丽以滛。”陆机则曰：“赋，体物而浏亮。”雄之言是矣。机虽有雕琢之才，其为赋不过体物浏亮而止矣，岂知古人之赋哉！左思赋三都，缔思十年，门庭藩溷，皆着纸笔，苟得一句，即便疏之。祢衡赋鹦鹉，揽笔而作，文不加点，则有对客挥毫之捷焉。然则思也作之难，衡也成之易，人皆优衡而劣思，而余扵思之赋每敛衽读之，扵衡之作有不屑也。
余至涞阳，亲夏楚事，其徒曰：“于生征、刘生素，始诵论孟训故【汉儒训故文辞即训诂也】，而鄄宋先生世贞乃以声律之学教之。”先生启廸后学，而必其速化也，盖有所见矣，岂世之迂儒可与言哉！余观两生之赋，虽无学问以大之，然其好语亦时时间出，味其词意，皆自先生三百首梅花诗中来，遂进二生而告之曰：“楚汉之赋尚矣，生也岂能一蹴而造其堂奥？其经余之点缀者，不过场屋声律之习耳。二生当积学以大之，其必如屈宋，如相如、扬雄、班固、左思之雅制，斯善矣。两生其勉之！”乙卯岁四月维夏日跋。

　　跋仙人吕岩图像

　　予徃岁樵牧龙门山，结屋万松之间，岩谷静深，云物晻蔼，而风气髙寒，不知吾身之在人间世。日与山中人采芝术，弄泉石，久之欲絶榖导引，饵刀圭，炼神魄，以游乎方之外，而未能也。
是时，有道士居西山西，须髪尽白而气骨清徤，三数日辄一来，来则啸歌林下，留连竟日而后去。问其姓名，则曰：“我无事乎名，我何以姓名为哉！”其言诞幻而渺茫，说神仙事甚竒怪。人或让之曰：“世果有神仙若安期羡门者耶？”道士叹曰：“邃古之初，未始有物也，有天地而后有万物，则万有皆生扵无而归扵无，故不物扵物，而不为物有。若然，则吾之所谓有，子安知其无？子之所谓无，吾又安能必其有耶？”
予不见道士二十秋，比尝一到旧时樵牧处，问道士何所之，而山中人无一在者，岂其拔宅上仙耶？近过蓟门，宛平邑长任侯子勉出示横披一幅，盖仙人吕岩飞渡洞庭之迹。观其笔意苍劲，神思飘逸，风涛渺漭，万顷一碧，而剑佩焜煌，飞动扵云烟杳蔼中，一开卷间，使人翛然有出尘之趣，可谓竒矣。
嗟乎！神仙之有无，吾诚不得而致诘。已而考诸列仙传所纪古仙异人之迹，则知昔之人盖有炼形而解化者，用是知神仙之可学也。虽然，使神仙而可学，吾固未暇学。使其不可学，吾又何用学仙为哉？因思徃时道士言，则知诞幻渺茫之事，孰有而孰无耶？侯襟灵坦夷，望而知其为神仙中人，且其政务清简，一邑号称无事，盖所谓神仙官府者。一日考绩上上，为郎官，为御史，入觐天子之都，人孰不曰“此行何异登仙”耶？必也飞驭八极，凌厉光景，以候安期羡门扵寥廓，吾恐见笑扵列仙之儒。庚申岁冬十一月十有六日，汉水李延兴跋。

　　跋广平诸君子赠史生公叙诗引后

　　予足迹半河朔，所见晚进之士，以学行表着扵时者，千数人未见其一二，岂有之而未遑梯接欤？不然，何落寞无闻？为可慨也。近过雄邑士子史公序，天禀醇粹而襟灵坦夷，且扵圣贤之学益肆其力，盖崭然秀擢乎等夷，而与北平李继鼎齐驱而并驾者，安得谓之无其人乎？前十五年，予在蓟门尝识公序，时尚童丱。孰意暌隔之久而气质变化，如虎跃而凤翥，炳炳如是哉！公序幼从沙河张庭瞻学，后从保定武先生学，又其后从广平呉士英学，用是知师友启廸之功，非一昕夕所可造就，而其学为有源委矣。予侨宗人好问所，凡十日留。公序时复过从，慰予风雨寂寥中。洎归，复遮留道左，睠弗忍别。乃喜而告之曰：“士积学励行，将以壮行扵他日，非直弄文墨，摇口吻，钓声饵，利以矜，眩乎庸众人而已。四代之书，灿如曜纬之丽天，公序其亹亹不画，以诣夫髙明光大之域，俾徳业声闻着当世，予之望也，师友之愿也，宗戚闾里之光也，公序其勉之！”歳己未秋八月七日，安次李延兴跋。

　　跋深州学正赵君伯钦先考墓铭后

　　士之怀瑾握瑜，不幸汨没泉下，与草木同腐败者，古今人不异也。若夫圣贤君子，道徳文章之着，岂区区智力之凿，遂传不朽耶？必其子孙而为之绍述，师友而为之发扬，得其人而托之尔。其或道徳之可师而史传之芜没也，文章之可贵而简编之散轶也，布韦之士掇什一扵千百，又不啻太山一毫芒也，几何不与草木同腐败耶？譬之象犀珠玉，世之所谓珎玩也，使非瑶而秘之，不一朝而横弃道侧耶？用是知道徳文章在得其人而托之者审矣。故孔子称泰伯至徳，夷齐求仁得仁，发潜徳之幽光也。扬子云着《太玄》，人皆笑之，惟弟子侯芭谓其师之书胜《周易》。韩愈之文，与孟氏、扬雄上下，宋初天下学者未尝道之，惟欧阳子首倡其说，谓学者当至扵是而止尔，推崇作者之功也。
深州学正伯钦赵君，世有令徳，家传正学。至七世祖开，当宋南渡时，以功赠开府。其后为州守，为郡博士，为县文学者，代有显人。故近世论江表望族，必归之临海赵氏云。伯钦之学，宏深典奥，诗与文视汉魏名家无愧。予尝质诸作者，亦以予言为然。是岁北平乡试，伯钦以七月之末赴，弥封官之选，道过瓦桥，访予风雨寂寥中。已而出其先府君墓铭相示，读之悚然起敬，乃知衣冠诗礼之家，道徳文章播穹壤而照册书，有由然哉。因敛祍书此，或者韩欧可作，必能张而大之无惑也。



