稗史集传　　（元）徐显 撰 

　　●序 

　　占者乡塾里闾亦各有史，所以纪善恶而垂劝戒。后世惟天于有太史，而庶民之有德业者，非附贤士大夫为之纪，其闻者蔑焉。世传笔谈、麈录、佥载、友议等作，目之为野史，而后之修国史者，不能不有取之，则野史者亦古闾史之流也欤？夫以四海之广，兆民之众，今其列于史传者，盖可指数，而其存不存又有幸不车者焉。就其幸者，如佞幸、滑稽、货殖，皆得托良史以称于后世；而其不幸者，则鲁有大臣，史失其姓，壶关三老不少概见，其所遗失多矣。就其存者，则又有蔡邕之自愧，陈寿之索米，韩愈之谀墓，所传者又岂可以尽信？而所不传者，又岂可谓无其人哉？予生季世之下，不能操觚以选，论当代贤人君子之德业，而窃志其所与游及耳目所闻见者，叙而录之，自比于稗官小说，题曰《稗史集传》，以俟夫后世欧阳子择焉。或有位于朝法，当入国史者，此不著。 

　　至正十年秋八月廿日福溪徐显克昭谨序 

　　○王艮 

　　王艮字止善，绍兴诸暨人也，少而颖特，如老成人。早游乡校，诸先辈皆折节与之交。既壮，游吴兴，遇凌公芝岩将赴淮东宪幕，辟公以行。既至，以岁贡士补淮东宪史。未几，南人例革，调转运司，授庐州录事判官，屡转为江浙检校、朝列大夫、广东市舶提举，未四月拜江西省左右司员外郎。时年六十八，即慨然谢事而归，朝廷从其请，以中宪大夫、淮东宣慰副使致仕。公耳目聪明，强健如五十许人，每小舟黎杖，自乐于山巅水涯，或遇胜景，数日忘返。至正已丑六月，自卜寿藏于暨阳之大岩，既穿穴，即卧疾而卒，年七十二。公慷慨有大志，喜论天下士，慕范文正公之为人，其在盐司漕府，皆有惠政。越人立碑以颂德，见于国子博士陈旅为之记。其检校中书，自顾而言曰：“王某止检校耶？”会松江民徐晋诣丞相府，告民有匿田不占于官者数万顷，丞相命公还，上议曰：“田实无有。此奸民欲以利啖官，渔民以市怨，宜勿听事。”遂得寝民，咸德之。其提举市舶，宝货山积，至者皆以贿败，公毫无所视。其归于乡，虽尊且贵，则犹服被如儒生。予以乡里故，获拜公于床下，因与予言初出乡时得见宋季之遗老，观其典型，莫若赵公子昂、邓公善之、杨君仲弘、杜君伯原，皆其相与。则公之成德，盖有所自。末岁，见世变之愈下也，叹曰：“吾于斯世不忍见矣，所求速化耳。”公没二年而四海变作。故杜君伯原志公之葬，有“才不尽用”之叹，其为世所推惜如此。所为诗文，有《王员外集》：二卷，虞公集为之序，藏其家。子仲扬以公荫任泰州如皋县主簿，卒于官次。仲庐今为南台掾，皆与子善。 

　　论曰：韩愈氏以为古今人不相及，古今人同不同未可知也。以予观公之风节凛然，使登于廊庙，岂让古人哉？而用事之臣方汲汲以南人为等第，故公才不尽用于世道，不大行于时也。及中原多故，亟擢南士使居宪职，以风厉天下，而罢愞不胜，为天下笑。然北方大夫士论南人之贤，必以公为巨擘，士犹赖之以盖其丑云。 

　　○柯九思 

　　柯九思，字敬仲，台州仙居人也。父谦，由文学掾为江浙提举，九思以父荫补华亭尉，不就。遇文宗皇帝于潜邸，及即位，擢为典瑞院都事。置奎章阁，特授学士院鉴书博士，凡内府所藏法书名画，咸命鉴定，赐牙章，得通籍禁署。念其父谦善教，锡碑名“训忠”，敕侍读学士虞集为文以旌之，宠顾日隆，由是言者见忌。公乘间跪白上曰：“臣以文艺末技遭逢圣明，而踪迹孤危，殒越无地，愿乞补外以自效，庶几仰报日月照临之万一。惟陛下哀怜幸甚！”上曰：“朕在，汝复何忧？”翌日，御史章入不报故事，谏臣言不行，则纳印请去。上重违谏臣意，而虑危公，召公谕之曰：“朕本意留卿，而欲伸言者路。已敕中书除外，卿其少避。俟朕至上京宣汝矣。”公拜且泣，辞出，而中书竟格诏不行。未几大行上宾，公因流寓中吴，予获从公游，语及先朝，则诵其所为诗，呜咽流涕。夫人情群居相聚则欢，相离则思，况以布衣获人主之知，抱乌号而无从者乎？此亦人情之所至悲也。至正癸未冬十月壬寅夜，梦有炳义公招之者，且请予筮其吉凶，发蓍得履之乾，其谣曰：履虎尾不咥入，凶。谓公曰“虎”者，公之生肖也，“履虎尾”者，寅之末运也，夫子无用于时，不能咥人，而为命所困，殆将有忧乎？如应之，则申亥之辰也。公曰：“申寅之冲也，吾畏之；亥寅之合也，无所忌。”乙巳，公与临川饶旭及予出游于上方，移舟陆庵，暨临海陈基、吴人钱逵皆会丙午过灵岩，遂次天平，拜文正祠，宿留六日始归，盖欲厌其梦也。辛亥丙夜，暴得风疾，越六日丁巳卒，年五十四。公善写竹石，始得笔法于文同，尝自谓写干用篆法，枝用草书法，写叶用八分，或用鲁公撤笔法，木石用金钗股。古漏痕之遗意，虽其妙至不言，然其生意飞动，有龙翔凤翥之状，故四方大夫士争宝爱之。又善鉴识金石、鼎彝之器，时吴人陆友号为博物，亦叹以为不及，有《任斋诗集》四卷，虞集、陈旅为之序。公没后，皆散失不传，独有诗二卷藏于家。 

　　论曰：唐郑虔以才艺遇玄宗，号称“三绝”，特置广文馆，命虔为博士。而晚节流落，君子惜之。公亦以布衣侍天子左右，特授鉴书博士，其荣宠视虔等矣，而竟流滞以死，才之不可恃也如此。予尝读其《城南诗》，有“尺五城南，垦田能减漕海船”之句，当时盖尝言之，而不以为信。后二十余年，天子用大臣议，募江南农师，开燕蓟田数百万顷，比中原多，故海漕不继，而公之言卒验。虽在上前或有封奏，公不宣泄，不能与闻。由此观之，则公之所陈，盖必有可裨益者矣。惜乎吾不得而知也。 

　　○陈谦 

　　陈谦字子平，平江人也。性至孝，自幼如成人，善候父母颜色，问起居，躬饮食寒暖之节。及长，读书不少懈，未尝一日远去其亲之侧。温温雅饬，言若不出诸口，而内行甚备。其师林公宽、龚公璛勉应乡贡。既入院，门卒有儒士衣索挟书者，乃叹曰：“是岂士所以致身之意邪？”遂趋出，不复就试。隐居教授，资弟子束修以为养。而甘旨之奉，必极为营致，每馔馈，进跪膝下以劝加膳，亲尽一食，则心为之喜，日以为常。及父母卒，居处葬祭悉遵礼制，哀毁逾瘠，犹疏食饮水以终其丧。初，父病重思鳜，因市以进，而父没，遂终身不忍食鳜。少多病，其亲忧之，后每读书至《论语》“父母惟其疾之忧”，则必废书而泣。奉其兄训尤极友爱，训字师敬，尝为盐运司史，以廉能称。及满考归，则甚窭，君养之如严父。未几，师敬复宦游于外，而君独留。常熟东始里人范某，筑室其里，延君与居，教其子。家东始者十年，弟子信从益众。及范君没，而所教之子亦卒，因还吴城。京口有士友孙子翼者，厚于君，而家甚贫，有女及笄，不能嫁，君尝许以资助。及闻子翼病且笃，瞿然曰：“吾与子翼约，其可食言乎？”即持资诣京口，访子翼，为毕嫁事。于书无所不读，而尤邃于太玄皇极之学，文章非古道不苟作，其有所述，必推于理，浑浑不穷。其乐府歌诗，尤能追古作者，而其一篇出，人多传诵之。蜀郡虞公集、金华黄公溍、晋宁张公翥，咸所推重，尝欲论荐，君不屑也。晚岁注意于《易》，以为四圣之经，各有攸主，而同于象。于是分卦辞象、彖，会粹诸传以附其说，题曰《周易解诂》，别为《河图说》一卷，《占法》一卷，世莫得闻。至正丙申，师敬为江浙行中书省照磨，谒告还吴。适外兵薄城甚急，俄闻城陷，即呼其妻并与君诀曰：“吾虽位卑，尝为主臣，义不可辱，吾不可出。弟处士耳，宜往避。”语讫，即拔佩刀欲自刺，家人抱止，方共譬解。兵入，胁使拜不屈，遂刃其胸，君翼蔽之，乞以身代。众以君儒冠，掖之于门，复求入，见其兄已殪，伏尸号恸，因并见害，悉投于河。其嫂与老仆王皆自经死。君妻已先卒，唯一子十余岁，逃他舍得脱。明日事定，其门弟子范文綗亟告于主帅。而广陵成元章素善君，亦与言之。募人求其尸，得于筱桥下，兄弟犹相倚立水中，若抱持然，人咸以为异。官为给粟助之敛，访其子诏以棺属陈氏。文綗与诏奉二柩葬之。而求其所著书，皆散失，独得其《周易解诂》二卷，古体诗二十四篇而已。君尝与予讲《易》，故知君为深，时予居东城，濒危者数四，以幸而免。而君竟徇兄以罹祸，其命矣夫。 

　　论曰：太史公谓“天道无亲，常与善人。若伯夷叔齐，积仁洁行而饿死，盗跖暴戾恣睢而寿终。天道之是耶，非耶？”予以为太史焉知天道，夫夷、齐让国而不居，耻粟而不食，求仁得仁，失于人者薄，得于天者厚矣。盗跖横行于一时，得于人者虽若厚，失于天者厚矣，安有一息之存哉！太史焉知天道，世多疑君德尊行修，而致无妄之祸，则以天道之不可信，而不知其兄死于忠，弟死于义，妻徇其夫，奴徇其主，忠义之节，萃于一门。使今徼幸富贵，而以君为疑。视君之死虽若少后，然世有知君如夷齐，则其全于天者何如也。或又谓其不能趋吉避凶，非知《易》者，是大不然。夫易者，变也；通塞者，时也；中正者，道也。里之囚，陈蔡之厄，不死者，天耳。圣人岂不知易而致身凶危之所哉！《易》曰：艮其背，不获其身；行其庭，不见其人，无咎。”君其知之矣。虽鲁西狩获麟，《春秋》以为终事。盖麟者，圣王之瑞，而为鲁所获，鲁不知其瑞而获之，岂麟之瑞哉？圣人盖伤吾道之穷，而哀麟之不幸也。呜呼！有能知予之言，则其知君也无惑焉。 

　　○葛乾孙 

　　葛乾孙，字可久，平江人也。生而负奇气，仪状伟特，膂力绝伦。未冠，好为击刺之术，战阵之教，百家众技，靡不精究。及长，遂更折节读书，应进士举所业，出语惊人。主司方按图索骏，不能识斥弛之士，把玩不忍舍，置君亚选。君曰：“此不足为也。吾宁龌龊从谀，离析经旨以媚有司意乎！”遂不复应试。犹时时指授弟子，皆有可观。金华黄公溍尤奇其文，劝之仕，不应。世传药书方论，而君之工巧，独自天得，治疾多奇验。自丞相以下诸贵人得奇疾，他医所不能治者，咸以谒君，无不随愈。有士人患伤寒疾，不得汗，比君往见，则发狂，循河而走，君就摔置水中，使禁不得出。良久出之，裹以重茧，得汗解，其治他疾多类此。当是时可久之名，重于南北，吴人有之四方者，必以可久为问，四方士大夫过吴中，亦必造可久之居而请焉。其为人倜傥而温雅，慈爱而好施，故人无贤不肖皆爱敬之。至正壬辰，徽寇转掠江浙，吴人震恐。浙西廉访佥事李公仲善请与君图，君劝城之，因守以讨贼，仍请身任其事。李公壮其言，然其计，卒城之，而民赖以安。明年癸巳春正月，与予游开元佛舍，私与子言：“吾闻中原豪杰方兴，而吾不及预命也夫。”公云：“六气淫厉，吾犯司地，殆将死矣。如期必于秋。”予曰：“何至是！”逾月果疾，予往视之，则犹谈笑无他苦。秋七月，沐浴竟，遂偃然而逝，年四十有九。其诗未及诠次，藏于家。其行于世者，有《医学启蒙》，又《经络十二论》。君既没，而朝廷聘君之命适至，已无及矣。 

　　论曰：君少尚气节，故勇力之士，争言君之长于武；长而服儒，故逢掖之士，争言君之长于文；济人以医，故方论之士，争言君之长于医。斯各取其所偏长，而未睹其学之所至也。予幸识君于血气既定，资质既变之时，方将举圣人之道而修之，则凡前所称誉，皆君所厌弃而羞道者，予于是又病世人之知君者浅也。乌乎！使君早用于时，功业岂少哉！然则君之没，其必有所系也夫。 

　　○潘纯 

　　潘纯，字子素，庐州人也。少有俊才。游京师，一时文学之士、贵卿之家争延致之。每宴集，辄云“潘君不在，令人无欢。”闻其至，皆倒屣出迎，及谈笑大噱，一座为倾。尝著《衮卦》以讽切当世，其初之辞曰“出门即衮，永无咎也”。其上曰：“以衮受爵，亦不足贵也。”或以达于文宗皇帝，欲系治之。亡徙江湖间，遇有以君事为滑稽士解者，事乃得释。因客江南，值京师所与游者平章事吴公可堂、治书侍御史廉公亮、秘书卿达公兼善、廉访使干公克庄、御史中丞吴公元震、廉访副使杜公德常、廉访佥事鲁公志道等皆持节在外，遂往来诸公间，名声藉甚。而江南大姓慕君气势，望风承谒。于是挈妻子居东吴，日与诸贵人觞咏为乐，所赋诗音节精丽，李义山、温庭筠辈不能过也。至正壬辰间，兵起淮东西。淮南行省郎公曹公德照雅君言于上官，具书币辟参军谋事，君度不可为，谢遣使者，移家避地于越。时太尉高公为御史大夫，开行台于会稽，以君为上客，与参谋议。而大夫之子安为枢密院官判，掌兵柄。恃己为父客，以安事语大夫，公因召训戒。安忿惧，遂中君于法械，系以吏，送还吴郡。行次萧山道中，拉杀之，以暴疾闻。其子谷间走，窃得其尸，藏之会稽岳王坟。僧可观请于谷，葬君西湖岳王墓侧，大夫公不知也。 

　　论曰：祸其可避乎？以郭璞之智而不能免，祸不可避也。果不可避乎？孔子微服而过，有避之道矣。必也尽其避之道，然后听于天，斯可以言命也。君尝约予避地，予留以全，君往以毙，其故何耶？君知避其身不知避其言，岂独兵之能杀身也哉？日见太山不睹眉睫，祸所由来矣。昔马援恃故旧以致主疑，梁松挟忿怨而害父客，《易》曰“言行，君子之枢机也”，可不慎乎！ 

　　○陆友 

　　陆友，字友仁，姑苏人也。姑苏为东南都会，富庶甲于天下，其列肆大贾皆靡衣甘食，其子弟自幼读书，稍能执笔识姓名，即教为商贾事，以故文学日少。友仁生市廛闹之所，父以市布为业，独能异其所好，苦攻于学，邻里多窃笑之，虽其父亦不乐其子之习传也。及长，益亲贤士大夫，往来其家。邻里虽有大姓，贤士大夫不入也。于是复皆自愧，欲教其子以陆君为法。君善为歌诗，长于唐人五言律，工汉八分、隶、楷。又博极群物，时海内治平，富家巨室皆以古器物相尚，凡三代以下钟鼎铭刻，汉唐以来法书名画，皆从陆氏鉴定真赝，一经品题，价遂十倍。尝观光上国，奎章阁鉴书博士柯公九思一见服其识，而侍书学士虞公集亦善其书，遂相与言于文宗皇帝。未及任用而二公去职，君内顾无知己，乃与柯公南归吴，辟小室，仅可容膝，中庭植翠竹数竿，旁树湖石，峰峦秀异。室中左右图书，集古今杂录，前列乌几，上置天禄辟邪紫凤池、金铜镇纸，皆可爱玩。客至，出汉传，鼎爇古龙涎，汲虎邱剑池水，煮建溪小凤团，清坐竟日，自号“砚壮生”。著《砚史》、《墨史》。得卫青古玉印，并著《印史》，翰林诸贤皆赋咏之。所为诗文，有《杞菊轩稿》，年四十八以疾卒。 

　　论曰：大、小二篆，变为八分，汉世多用之，而秦隶人之书未行也。晋王右军善隶书，而八分之法隐，学者罕习焉。唐所传者韩择木、蔡有邻，李潮而已。今观其书，去汉远甚。近世洛阳杨友直，蜀郡虞伯生，大梁赵子期、吴彦晖，京兆杜伯原，皆著名当代而所尚不同，君独追踪石经，欲与蔡中郎、钟太傅相上下，可谓神于艺矣。杜公尝与予书杜子美诗一章，方正严重，如通经巨儒，进止有法。君亦为予书八分小篆歌，如昆刀切玉，不见形迹，而刚劲之风，温润之质，望之俨然。今二书亡矣，而两君不复可见，故论著之，以慰怀思云耳。 

　　○王冕 

　　王冕，字元章，绍兴诸暨人也。父力农。冕为田家子，少即好学，长七尺余，仪观甚伟，须髯若神，通《春秋》诸传，尝一试进士举，不第，即焚所为文，益读古兵法，有当世大略。着高檐帽，被绿蓑衣，履长齿木屐，击木剑，行歌会稽市。或骑黄牛，持《汉书》以读，人或以为狂生。同里王公止善甚爱重之，为拜其母。王后为江浙检校，君往谒，衣敝，履不完足，指践地。王公深念，遗草履一■〈革两〉，讽使就吏禄，君笑不言，置其履而去。归会稽，依浮屠庑下教授弟子，倚壁庋土釜，爨以为养。人或遗之，不受也。时高邮申屠公■〈马冏〉新任绍兴理官，过武林，问交于王公。公曰：“越多传先君子，非所敢知。吾里人有王元章者，其志行不求于俗。公欲与语，非就见不可。”垌至，即遣吏以自通。君曰：“我不识申屠公，所问者他王先生耳。”谢不与见，吏请不已。君斥曰：“我处士，宁与官府事！毋扰乃公为也。”■〈马冏〉既重王公言，且奇其为人，进谒礼益恭，以白于其大尹宋公子章，具书币，制冠服，俱造其庐以请，君为之强起入爨舍，讲授岁余。会他官礼待不如意，乃为书谢申屠公，东游吴，吴人雅为君名。君又善写梅花竹石，士大夫皆争走馆下，缣素山积。君援笔立挥，千花万蕊成于俄倾。每画竟，则自题其上，皆假图以见意。为歌诗，雄浑跌宕，以古豪杰自居久之。复游金陵，诸御史虽新贵，皆加敬待。遂北上燕蓟，纵观居庸、古北之塞，主秘书卿达公兼善家，翰林诸贤争誉荐之。君题写梅张座间，有云：“花团冰玉，羌笛吹不下来”之句，见者皆缩首齰舌不敢与语。至正戍子南归，过吴中，谓予言“黄河将北流，天下且大乱。吾亦南栖以遂志，子其勉之”。于是择会稽山九里买山一顷许，筑草堂，读书其中。服古衣冠，或乘小扁舟曰“浮萍轩”，自放于鉴湖之曲，好事者多载酒从之。岁己亥，君方昼卧，适外寇入，君大呼曰：“我王元章也。”寇大惊，重其名，与君至天章寺，其大帅置君上坐，再拜请事。君曰：“今四海鼎沸，尔不能进安生民，乃肆虏掠，灭亡无日矣。汝能为义，谁敢不服；汝为不义，谁则非敌？越人秉义，不可以犯，吾宁教汝与吾父兄子弟相杀乎？汝能听吾，即改过以从善；不能听，即速杀我。我不与若更言也。”大帅复再拜，终愿受教。明日，君疾，遂不起，数日以卒。众为之具棺服，敛之。葬山阴兰亭之侧，署曰“王先生墓”云。 

　　论曰：孔子曰“不得中行而与之，必也狂狷乎”。君生于衰世之下，而能旁薄万古，傲睨一时，其言曰：“子房志于报韩，孔明志于兴蜀，志虽正而心则狭。志于生民者，其惟伊周乎？”论议诚高矣。虽其所见不逮所言，卒能使暴戾之寇格心起敬，浩然之气，至死不衰。其制行若不合于中行，斯亦一世之奇士也。 

　　○王渐 

　　王渐，字元翰，临江人也。少落魄不羁，日与酒徒剑客引满呼白，击剑拓戟以为乐，而家产益坏。其父兄患之，君于是聚书数千卷，谢常所往来者，闭户诵读，目数行下，一过终身不忘，虽ㄗ官稗史，皆可成诵。比三年，作为文章歌诗以示里中，诸先生始大惊，皆不信为君作也。君曰：“儒者之学，如斯而已乎？吾将纵观四方以适吾志。”遂北走燕蓟，南游金陵，登凤凰台，慷慨长啸，人无知者。金陵富豪王氏闻君善饮，白下有道士，亦素能引无算爵，为设席，邀道士与共酌以观其量。君升席，命赞者实酒置瓮中，起揖道士，捧瓮，若鲸吸川，一饮而尽。复命实酒酬道士，道士饮既，君再实酒如前，命道士先饮，道士强饮至半，跪谢不胜。君笑曰：“是何足与饮？”乃更酌大杯，尽一石，谈笑终席不至醉，王乃叹服。每麻履布袍，简绝礼法，至贤士大夫家，辄造堂上中席坐，不让，或不交一谈而去。大夫士知其才，皆畏敬之。留吴中，尝与客过阛阓，见官示律令数十事，约万余言，君与客俱览一过。归至所馆，呼酒共酌，问客以所览事，客不记一二。君即援笔引纸，书之阛阓如己出。比对读之，不误一字，其强记如此。常以世人龌龊，无足以当其意者，而其志欲将大有为，故其傲诞，下视一世如无人，郁郁之气久不得伸，遂疽发背，卒。无妻与子，其友人为殡僧舍中。后数年，前御史刘公廷干为海道万户，访其柩，为葬之。 

　　论曰：士读圣人之书，将以变化气质，求合乎中庸之道也。君记诵诚富矣，吾知其所读者何书，岂昔人所谓“书储”者耶？夫通塞有时，用舍有道，虽以孔孟之贤圣，不能必行志于天下。而君之所抱负，乃若有幸变之心，则其殁也，盖亦有天道焉。予既惜其才，而又悯其不善用之，而竟落落以死也。乌乎！学者观于君，则亦可以得师矣。 

　　○杨椿 

　　杨椿，字子寿，平江人也，以尚书教授里中。尝战艺于有司，屡进屡屈于人，而志不少衄，益讲磨淬厉，期于必克，而文日有名，弟子日益进。其设教必月试季考，皆有程式。至正丙申，郡守将治兵，命有司藉民以守陴，君告子曰：“椿虽贱贡士也，即今有司不别择列予于编氓以守陴，岂国家所以重士意哉？子盍与我言之？”予即以告其参军谋事邬密公筠，署君，李司马宾客佐其军。时司马本以豫王傅留吴，而所募皆少年良家子。君入募之明日，外兵即附城，君戎衣，率其卒，昼夜独守一隅。比明，大官绾郡绂者皆已遁去，兵夺门入，君犹持弓矢督民伍接战，遂死城下。其一子年十六，亦死。其妻王氏闻之，被发徒跣，蹂于乱军中，不得见，循河而恸。忽一尸自水跃出，浮于河之面，乃君也，因载以归。抚其柩，昼夜恸哭，绝而复苏。三日，君附其妻坐，呼其二女曰：“吾为短兵所中，仆于地，敛身匍匐入林中求水饮，而民家畏吾呻吟声，掖吾入水以死。汝一弟亦已毙，我不忍令汝母孤苦于世也，后三日，吾索汝母去，中堂有坐榻，可与汝母敛。”言讫遂仆。既觉，不记忆其何言也。如期果卒。他日子往过其门，吊之。二女出拜于予，泣诉如上云。 

　　论曰：士幼而学之，壮而欲行焉。君之勤于艺也，盖欲用其万一以自见，故龃龉其身而不悔。及国家多难，君未尝食其一日之禄，而捐躯以赴之，使君立于其位，必不肯奉身鼠窜以求活也。然君可以无死，而不知变，岂亦死生之有命者欤？怪神之事，孔子不语，而君跃尸附妇，盖亦杞梁之妻之比夫妇一体判合，其精神有感通之理而致然也。君则已矣，而子死于孝，妻死于义，遂使杨氏一门，鬼绝其祀，哀哉！ 

　　○王德元 

　　东门王德元，字仲德，东平人也，其先女真人，姓抹燃。德元少慕全真之教，遍游名山，始参铁牛定禅师。问师如何是道，师曰：“东山水上行。”德元不契，师以拄杖撞其口，流血淋漓，退坐松下，凝心竟究，忽闻人呼卖糖声，豁然有省，进以所得礼叩于师，随机响答，师大器异，遂为印可，即出宋穆陵所赐金襕法衣付德元，传信如达摩衣钵故事。德元受信讫，复游诸方，大阐其说。然不挽发，不异俗服，冠古冠，自号“东门子”。所至人多向仰之，呼为“东门”而不氏。其足迹所历，东极高丽，西逾川陕，南尽灾荒，北极沙漠。其受法者，上自王公后妃，下至卿相士庶，皆其弟子。其教人，必问其姓与名，其人曰某姓甲名乙，则斥曰：“我闻尔姓乙名甲。而诳我何欤？”其人疑愕，则诲之曰：“汝未生之前，岂有姓耶？且生于其家，则姓某姓，强名耳。汝执其强名者以为真姓，非汝姓也。”复问曰：“汝年几何？”曰：“某若干岁矣。”曰：“若干岁何处安身立命乎？所谓若干岁者，世以此约言之耳。其所以为汝者，自无始劫以来，不可以岁数也。”故其自赞曰“懵懂痴憨，白发老赘。一念万年，在世出世。不识不知，天地之外。”其所以为道而示人者如此。至元六年，特进神仙演道。太宗师完颜真人重其道，拟号“清玄”，诚微妙大师、教门高士。充峄阳碧云宫山主，赠金襕紫服。德元为一，至其处，即去衣，其与人游处，不为崖绝之行，虽其弟子之家，亦亲与执爨，所食不择洁修，所居不求安逸。意有所适，辄飘然长往。年九十余岁，日行百余里，步履如飞。或云为李坛帐下卒，或云尝受学于容城刘因，通知《易》说，皆不果知其如何也。至正二十年四月，卒于京师，年一百岁。其子弟中，吴曹澹然与予游，因知东门之道，故传之。 

　　论曰：圣人之道不传，一变而老，再变而佛，三变而全真。其教本于老，而其说犹禅学也。初世祖皇帝征方外士，丘处机至京师，为立其教，赐金印章，曰“神仙符命”，此全真之所由始。而德元立于其庭，乃服儒衣冠阐其禅说，其教之所被，可谓宠矣。以德元之自信如此，其笃天下之人信之如此，宜乎。向使移其心志以从事于圣人之学道，其有不行者乎？虽然，为彼则易从，为此则难入，此其所以为东门道也。 

　　○徐文中 

　　徐文中，字用和，宣州人也。宋季之乱，其先为同郡仇人倪氏所灭，时文中之父在幼，倪将杀之，而欲其母，其母为徐氏宗祀故，忍辱保徐子得不死。因冒姓倪氏，为娶有室。及母老卒，哭谓其子，始知其为徐氏子。然未能即复其姓，故文中亦以姓倪氏。文中自少传其妇翁针药方术，又善符咒，鞭龙缚鬼，以此名湖间。始为县吏，即弃去。又为安陆府吏，复弃去。游吴，吴大户患湿腿疾，延文中与疗，针行病除，留为郡吏。时镇南王妃卧病，不可起坐，王府御医皆不能愈，南台侍御史秃鲁以文中名闻，即驰驿就吴郡召之。至则王以礼见，赐坐便殿，道妃所疾苦，延入诊视。王曰：“疾可为乎？”对曰：“臣以针石加于玉体，不痊，其安用臣？”遂请妃举手足，妃谢不能，文中因请诊候，按手合谷、曲池，而针随以入，妃不觉知。少顷，请举如前，妃复谢不能，文中曰：“针气已行，请举玉手。”妃不觉为一举。请举足，足举。王大喜。明日，妃起坐。王大设赐宴，赏赉无算，声震广陵，皆以为卢、扁复出也。值天久旱，方士祷祈皆不应，文中谓王曰：“王欲雨乎？”王曰：“然。”文中曰：“臣请为王致雨。王欲雨而雷，雷而雨乎？”王曰：“先雨后雷，始验其为法尔。”文中曰：“诺。”即望西北奋袖一挥，云随手布，四被王宫，大雨如注，雨止雷震，而天日复霁。留广陵月余，门下辐辏，多所救活。由吴郡迁武林。未几，吴郡守吴公秉彝被病卧治，郡医咸举君。君至，病立已。以故虽为吏而家日益饶，尝谓予曰：“予所传弟子亦众，然皆不能如吾术之神。彼急于见利而不知义，吾以兹术游江湖，垂四十余年，所为疗者，不可胜计，而未尝责其报。吾知施吾术而已。今幸造物有以还于吾，而大官贵人之所赐予者，予不得而辞，而亦未尝为贫乏者，不敢不尽其心也。”又泣谓予曰：“文中得有大罪，敢谋之于子。顷吾父殁时，属文中以复姓，至今不敢忘。而吾久隶于宫，欲一复之，而惧案牍之烦也。如之何？”予谓之曰：“《春秋》大复仇而君子于心之不安也者，不可一朝居也。且尔祖母忍死以全尔父，欲以报于徐氏，今幸而有子，独不能念徐氏之痛，以大慰于祖母之灵乎？子其后矣，尚何以案牍之烦不烦为哉？”文中即以泣告于其府尹赵公伯器，为复姓徐氏，给告归宣城，省徐氏坟基，访其宗族，买田置祠，以奉祭祀，人咸义之。自宣城还，升充江浙行省理，问所提控案牍，改授绍兴路知事，以疾卒。 

　　论曰：方技之士，孰不为利，而鲜有神其术者，予尝怪之。及闻徐君之言，然后知其术无以大过于其人，而心之仁不仁，术之神不神系矣。孔子曰：“仁者先难而后获。”岂医者哉！ 

　　○后载妻 

　　后载妻某氏者，平江人也。始为妾，侍后妻周氏，能卑顺以承意。周氏卒，嗣为正室，生一女一子，年未三十，姿色殊丽。后为郡吏，赖其内助。至正丙申春正月，后行役如京口，妻与子独居。二月城陷，后与予为邻，某氏先属其子女于他戚里，过予舍，将启水关，欲入水。予令家人劝止之。某氏曰：“曩吾夫居室时，每论妇人失节事，妾常笑之。今吾夫在远，而遘此大变，使幸而免，尚不能不为夫子忧。不幸为所辱，虽欲死不可得矣。妾宁捐吾身以全吾心，他日尚有以见吾夫于地下也。”语未讫，外兵攻予门甚急，予前往视门，比兵入，则某氏已赴水死矣。 

　　论曰：夫妇以义合，义，天性也。世衰夫妇之义薄，至有公相弃背者矣。况其夫之在远，而以身殉义者乎？是则发于其性者也。然其夫徒知其死，而不知其所以死。向使其生，必不能自明以免于怨憎。彼诚知所处，可不谓之贤矣乎？ 

　　○沈烈妇 

　　吴兴千泾沈氏者，同里邵氏妇也。夫邵为军士所害，沈有殊色，虏置快船上，溪流迅急，乘间跃身投水中。船去疾，意其已没，不及顾。适张掾舟过之，见鬒发如云，被水面。视之，乃妇人，衣漾水上，不能下沉。即引救而问之，乃知其姓与其里居，易衣置后舰内，使守视之。其下喻之曰：“汝遇吾张君，幸得不死。张掾今贵人，汝能事之，且更得福，勿忧也。”沈氏谢曰：“幸诸君见怜，欲活我，吾见吾夫被创甚，吾心已许之，恨不及生时使之见也。且张君欲我，安用失节妇人哉？”遂噤不复言。度势不可出，视其旁有竹箸一束，夜二鼓，即以箸纳口中，面力触舟，箸入喉以死。明日，张为敛而焚之。予至吴兴，张为予言如此。 

　　论曰：丙申之变，妇人之死多矣。其死有二焉：或迫于威，或惧其辱。感慨于一时，有羞恶者皆能之。至于患难交于前，利欲诱于后，屡变而益坚，委命以遂志，惟明于义者，乃能有以处此。而沈氏以纤怯之姿，矢志靡他，其节尤异，虽古烈丈夫何以加焉。向使入水以没，则已无闻矣，而幸君见之，岂天悯其贞烈，使传于予，以表现于世哉？ 



