
    唐才子传     元 辛文房
    ●卷一
    魏帝著《论》，称“文章经国之大业，不朽之盛事，年寿有时而尽，未若文章之无穷”。诗，文而音者也。唐兴尚文，衣冠兼化，无虑不可胜计。擅美于诗，当复千家。岁月苒苒，迁逝沦落，亦且多矣。况乃浮沉畏途，黾勉卑宦，存没相半，不亦难乎！崇事奕叶，苦思积年，心神游穹厚之倪，耳目及晏旷之际，幸成著述，更或凋零，兵火相仍，名逮于此，谈何容易哉！夫诗，所以动天地，感鬼神，厚人伦，移风俗也。发乎其情，止乎礼义，非苟尚辞而已。溯寻其来，国风、雅、颂开其端，《离骚》、《招魂》放厥辞；苏、李之高妙，足以定律；建安之遒壮，粲尔成家；烂漫于江左，滥觞于齐、梁，皆袭祖沿流，坦然明白。铿锵愧金石，炳焕却丹青，理穷必通，因时为变，勿讶于枳橘，非土所宜；谁别于渭、泾，投胶自定，盖系乎得失之运也。唐几三百年，鼎钟挟雅道，中间大体三变，故章句有焦心之人，声律至穿杨之妙，于法而能备，于言无所假。及其逸度高标，余波遗韵，临高能赋，闲暇微吟，旧格近体、古风乐府之类，芳沃当代，响起陈人，淡寂无枯悴之嫌，繁藻无淫妖之忌，犹金碧助彩，宫商自协，端足以仰绪先尘，俯谢来世，清庙之瑟，薰风之琴，未或简其沉郁，两晋风流，不相下于秋毫也。余遐想高情，身服斯道，究其梗概行藏，散见错出，使览于述作，尚昧音容，洽彼姓名，未辨机轴，尝切病之。顷以端居多暇，害事都捐，游目简编，宅心史集，或求详累帙，因备先传，撰拟成篇，斑斑有据，以悉全时之盛，用成一家之言，各冠以时，定为先后，远陪公议，谁得而诬也。如方外高格，逃名散人，上汉仙侣，幽闺绮思，虽多微考实，故别总论之。天下英奇，所见略似，人心相去，苦亦不多。至若触事兴怀，随附篇末。异方之士，弱冠斐然，狃于见闻，岂所能尽。敢倡斯盟，尚赖同志相与广焉。庶乎作九京于长梦，咏一代之清风。后来奋飞可畏，相激百世之下，犹期赏音也。传成凡二百七十八篇，因而附录不泯者又一百二十家，厘为十卷，名以《唐才子传》云。有元大德甲辰春引。
    ○六帝
    夫云汉昭回，仰弥高于宸极；洪钟希叩，发至响于咸池。以太宗天纵，玄庙聪明，宪、德、文、僖，睿姿继挺，俱以万机之暇，特驻吟情，奎璧腾辉，衮龙浮彩，宠延臣下，每锡赠酬。故上有好者，下必有甚焉者矣。
    ○王绩
    绩，字无功，绛州龙门人，文中子通之弟也。年十五游长安，谒杨素，一坐服其英敏，目为神仙童子。隋大业末，举孝廉高第，除秘书正字。不乐在朝，辞疾，复授扬州六合县丞。以嗜酒妨政，时天下亦乱，遂托病风，轻舟夜遁。叹曰：“网罗在天，吾将安之！”乃还故乡。至唐武德中，诏征以前朝官待诏门下省，绩弟静谓绩曰：“待诏可乐否“曰：“待诏俸薄，况萧瑟，但良酝三升，差可恋耳。”（待诏）江国公闻之曰：“三升良酝，未足以绊王先生。”特判日给一斗。时人呼为“斗酒学士”。贞观初，以疾罢归。河渚间有仲长子光者，亦隐士也，无妻子。绩爱其真，遂相近结庐，日与对酌。君有奴婢数人，多种黍，春秋酿酒，养凫雁、莳药草自供。以《周易》、《庄》、《老》置床头，无他用心也。自号“东皋子”。虽刺史谒见，皆不答。终于家。性简傲，好饮酒，能尽五斗，自著《五斗先生传》。弹琴、为诗、著文，高情胜气，独步当时。撰《酒经》一卷、《酒谱》一卷。李淳风见之曰：“君酒家南、董也。”及诗赋等传世。
    论曰：唐兴迨季叶，治日少而乱日多，虽草衣带索，罕得安居。当其时，远钓弋者，不走山而逃海，斯德而隐者矣。自王君以下，幽人间出，皆远腾长往之士，危行言逊，重拨祸机，糠核轩冕，挂冠引退，往往见之。跃身炎冷之途，标华黄、绮之列。虽或累聘丘园，勉加冠佩，适足以速深藏于薮泽耳。然犹有不能逃白刃、死非命焉。夫迹晦名彰，风高尘绝，岂不以有翰墨之妙，骚雅之奇美哉！文章为不朽之盛事也。耻不为尧、舜民，学者之所同志；致君于三、五，懦夫尚知勇为。今则舍声利而向山栖，鹿冠舄几，使于锦绣之服；柴车茅舍，安于丹ぬ之厦；藜羹不糁，甘于五鼎之味；素琴浊酒，和于醇饴之奉；樵青山，渔白水，足于佩金鱼而纡紫绶也。时有不同也，事有不侔也。向子平曰：“吾故知富不如贫，贵不如贱，第未知死何如生。“此达人之言也。《易》曰：“Т之时义大矣哉！”
    ○崔信明
    信明，青州人。少英敏，及长，强记，美文章。高孝基语人曰：“崔生才冠一时，但恨位不到耳。”隋大业中，为尧城令。窦建德僭号，信明弟仕贼，劝信明降节，当得美官。不肯从，遂逾城去，隐太行山中。唐贞观六年，诏即家拜兴势丞，迁秦川令，卒。信明恃才蹇亢，尝自矜其文。时有扬州录事参军荥阳郑世翼，亦骜倨忤物，遇信明于江中，谓曰：“闻君有‘枫落呈江冷’之句，仍愿见其余。”信明欣然多出旧制。郑览未终，曰：“所见不逮所闻！”投卷于水中，引舟而去。今其诗传者数篇而已。
    ○王勃
    勃，字子安，太原人，王通之诸孙也。六岁善辞章。麟德初，刘祥道表其材，对策高第。未及冠，授朝散郎。沛王召署府修撰。时诸王斗鸡，会勃戏为文檄英王鸡，高宗闻之，怒，斥出府。勃既废，客剑南，登山旷望，慨然思诸葛之功，赋诗见情。又尝匿死罪官奴，恐事泄，辄杀之，事觉当诛，会赦除名。父福坐是左迁交趾令。勃往省觐，途过南昌，时都督阎公新修滕王阁成，九月九日，大会宾客，将令其婿作记，以夸盛事。勃至入谒，帅知其才，因请为之。勃欣然对客操觚，顷刻而就，文不加点，满座大惊。酒酣辞别，帅赠百缣，即举帆去，至炎方，舟入洋海溺死，时年二十九。勃属文绮丽，请者甚多，金帛盈积，心织而衣，笔耕而食。然不甚精思，先磨墨数升，则酣饮，引被覆面卧，及寤，援笔成篇，不易一字，人谓之腹稿。尝言人子不可不知医，时长安曹元有秘方，勃尽得其术。又以虢州多药草，求补参军。倚才陵藉，僚吏疾之。有集三十卷，及《舟中纂序》五卷，今行于世。勃尝遇异人，相之曰：“子神强骨弱，气清体羸，脑骨亏陷，目睛不全。秀而不实，终无大贵矣。”故其才长而命短者，岂非相乎
    ○杨炯
    炯，华阴人。显庆六年举神童，授校书郎。永隆二年，皇太子舍奠，表豪俊，充崇文馆学士。后为婺州盈川令。卒。炯恃才凭傲，每耻朝士矫饰，呼为“麒麟楦”。或问之，曰：“今假弄麒麟戏者，必刻画其形覆驴上，宛然异物，及去其皮，还是驴耳。”闻者甚不平，故为时所忌。初，张说以《箴》赠盈川之行，戒其苛刻，至官，果以酷称。炯博学善文，与王勃、卢照邻、骆宾王以文辞齐名，海内称四才子，亦曰“四杰”，效之者风靡焉。炯尝谓：“吾愧在卢前，耻居王后。”张说曰：“盈川文如悬河，酌之不竭。耻王后，愧卢前，谦也。”有《盈川集》三十卷行于世。
    ○卢照邻
    照邻，字之，范阳人。调邓王府典签，王爱重，谓人曰：“此吾之相如也。”后迁新都尉，婴病去官。居太白山草阁，得方士玄明膏饵之。会父丧，号恸，因呕，丹辄出，疾愈甚。家贫苦，贵宦时时供衣药，乃去具茨山下，买园数十亩，疏颍水周舍，复豫为墓，偃卧其中。自以当高宗时尚吏，己独儒；武后尚法，己独黄老；后封嵩山，屡聘贤士，己已废；著《五悲文》以自明。手足挛缓，不起行已十年，每春归秋至，云壑烟郊，辄舆出户庭，悠然一望。遂自伤，作《释疾文》，有云：“覆焘虽广，嗟不容乎此生；亭育虽繁，恩已绝乎斯代。”与亲属诀，自沉颍水。有诗文二十卷及《幽忧子》三卷行于世。
    ○骆宾王
    宾王，义乌人。七岁能赋诗。武后时，数上疏言事，得罪贬临海丞，鞅鞅不得志，弃官去。文明中，徐敬业起兵欲反正，往投之，署为府属。为敬业作檄传天下，暴斥武后罪。后见读之，矍然曰：“谁为之“或以宾王对，后曰：“有如此才不用，宰相过也。”及败亡命，不知所之。后宋之问贬还，道出钱塘，游灵隐寺，夜月，行吟长廊下，曰：“鹫岭郁，龙宫隐寂寥。”未得下联。有老僧燃灯坐禅，问曰：“少年不寐，而吟讽甚苦，何耶“之问曰：“欲题此寺，而思不属。”僧笑曰：“何不道‘楼观沧海日，门对浙江潮。’“之问终篇曰：“桂子月中落，天香云外飘。扪萝登塔远，刳木取泉遥。云薄霜初下，冰轻叶未凋。待入天台寺，看余渡石桥。”僧一联，篇中警策也。迟明访之，已不见。老僧即骆宾王也。传闻桴海而去矣。后，中宗诏求其文，得百余篇及诗等十卷，命郗云卿次序之，及《百道判集》一卷，今传于世。
    ○杜审言
    审言，字必简，京兆人，预之远裔。咸亨元年宋守节榜进士，为隰城尉。恃高才，傲世见疾。苏味道为天官侍郎，审言集判，出谓人曰：“味道必死。”人惊问何故，曰：“彼见吾判，当羞死耳。”又曰：“吾文章当得屈、宋作衙官，吾笔当得王羲之北面。”其矜诞类此。坐事贬吉州司户。乃武后召还，将用之，问曰：“卿喜否“审言舞蹈谢。后令赋《欢喜诗》，称旨，授著作郎，为修文馆直学士。卒。初，审言病，宋之问、武平一往省候，曰：“甚为造化小儿相苦，尚何言！然吾在，久压公等。今且死，但恨不见替人也。”少与李峤、崔融、苏味道为“文章四友”。有集十卷，今不存，但传诗四十余篇而已。
    ○沈期
    期，字云卿，相州人。上元二年郑益榜进士。工五言。由协律、考功郎受赇，长流州。后召拜起居郎，兼修文馆直学士。常侍宫中，既侍宴，帝诏学士等为《回波》舞，期作弄辞悦帝，诏赐牙绯。历中书舍人。期尝以诗赠张燕公，公曰：“沈三兄诗清丽，须让居第一也。”诗名大振。自魏建安迄江左，诗律屡变。至沈约、鲍照、庾信、徐陵以音韵相婉附，属对精致。及期、之问，又加靡丽。回忌声病，约句准篇，著定格律，遂成近体，如锦绣成文，学者宗尚。语曰：“苏、李居前，沈、宋比肩。”谓唐诗变体，始自二公，犹始自苏武、李陵也。有集十卷，今传于世。
    ○宋之问
    之问，字延清，汾州人。上元二年进士。伟貌辩给。甫冠，武后召与杨炯分直习艺馆，累转尚方监丞。后游龙门，诏从臣赋诗，左史东方虬诗先成，后赐锦袍。之问俄顷献，后览之嗟赏，更夺袍以赐。后求北门学士，以有齿疾不许，遂作《明河篇》，有“明河可望不可亲“之句，以见志。诌事张易之，坐贬泷州。后逃归，匿张仲之家。闻仲之谋杀武三思，乃告变，擢鸿胪簿，迁考功郎，复媚太平公主。以知举贿赂狼藉，下迁越州长史。穷历剡溪山水，置酒赋诗，日游宴，宾客杂Ш。睿宗立，以无悛悟之心，流钦州，御史劾奏赐死。人言刘希夷之报也。徐坚尝论其文，“如良金美玉，无施不可”。有集行世。
    ○刘希夷
    希夷，字廷芝，颍川人。上元二年郑益榜进士，时年二十五，射策有文名。苦篇咏，特善闺帷之作，词情哀怨，多依古调，体势与时不合，遂不为所重。希夷美姿容，好谈笑，善弹琵琶，饮酒至数斗不醉，落魄不拘常检。尝作《白头吟》，一联云：“今年花落颜色改，明年花开复谁在。”既而叹曰：“此语谶也。石崇谓‘白首同所归’，复何以异。”乃除之。又吟曰：“年年岁岁花相似，岁岁年年人不同。”复叹曰：“死生有命，岂由此虚言乎！”遂并存之。舅宋之问苦爱后一联，知其未传于人，恳求之，许而竟不与。之问怒其诳己，使奴以土囊压杀于别舍，时未及三十，人悉怜之。有集十卷及诗集四卷，今传。希夷天赋俊爽，才情如此，想其事业勋名，何所不至，孰谓奇蹇之运，遭逢恶人，寸禄不沾，长怀顿挫，斯才高而见忌者也。贾生悼长沙之屈，祢衡痛江夏之来，倏焉折首，无何殒命。以隋侯之珠，弹千仞之雀，所较者轻，所失者重，玉迸松摧，良可惜也。况于骨肉相残者乎！
    ○陈子昂
    子昂，字伯玉，梓州人。开耀二年许旦榜进士。初，年十八时，未知书，以富家子，任侠尚气弋博，后入乡校感悔，即于州东南金华山观读书，痛自修饬，精穷坟典，耽爱黄、老、《易?象》。光宅元年，诣阙上书，谏灵驾入京。武后召见，奇其才，遂拜麟台正字，令云：“地籍英华，文称晔。”累迁拾遗。圣历初，解官归。会父丧，庐冢次。县令段简贪残，闻其富，造诈诬子昂，胁取赂二十万缗，犹薄之，遂送狱。子昂自筮封，惊曰：“天命不，吾殆穷乎！”果死狱中，年四十三。子昂貌柔雅，为性褊躁，轻财好施，笃朋友之义。与游英俊，多秉钧衡。唐兴，文章承徐、庾余风，天下祖尚，子昂始变雅正。初，为《感遇诗》三十章，王适见而惊曰：“此子必为海内文宗。”由是知名，凡所著论，世以为法，诗调尤工。尝劝后兴明堂、太学，以调元气。柳公权评曰：“能极著述，克备比兴，唐兴以来，子昂而已。”有集十卷，今传。呜呼！古来材大，或难为用。象以有齿，卒焚其身。信哉，子昂之谓欤！
    ○李百药
    百药，字重规，定州人。幼多病，祖母以“百药“名之。七岁能文。袭父德林爵。会高祖招杜伏威，百药劝朝京师，中道而悔，怒，饮以石灰酒，因大利几死，既而宿病皆愈。贞观中，拜中书舍人，迁太子庶子。尝侍帝，同赋《帝京篇》，手诏褒美，曰：“卿何身老而才之壮，齿宿而意之新乎！”百药才行，天下推服。好奖荐后进。翰藻沉郁，诗尤所长。有集传世。
    ○李峤
    峤，字巨山，赵州人。十五通五经，二十擢进士，累迁为监察御史。武后时，同凤阁鸾台平章事。后因罪贬庐州别驾，卒。峤富才思，有所属缀，人辄传讽。明皇将幸蜀，登花萼楼，使楼前善《水调》者奏歌，歌曰：“山川满目泪沾衣，富贵荣华能几时不见只今汾水上，惟有年年秋雁飞。”帝惨怆，移时，顾侍者曰：“谁为此“对曰：“故宰相李峤之词也。”帝曰：“真才子！”不待终曲而去。峤前与王勃、杨炯接，中与崔融、苏味道齐名，晚诸人没，为文章宿老，学者取法焉。今集五十卷，《杂咏诗》十二卷，《单题诗》一百二十首，张方为注，传于世。
    ○张说
    说，字道济，洛阳人。垂拱四年，举学综古今科，中第三等，考策日封进，授太子校书。令曰：“张说文思清新，艺能优洽。金门对策，已居高科之首；银榜效官，宜申一命之秩。”后累迁凤阁舍人。睿宗时，兵部侍郎、同平章事。开元十八年，终左丞相、燕国公。说敦气节，重然诺。为文精壮，长于碑志。朝廷大述作，多出其手。诗法特妙，晚谪岳阳，诗益凄婉，人谓得江山之助。今有集三十卷，行于世。子均，开元四年进士，亦以诗鸣。”
    ○王翰
    翰，字子羽，并州人。景云元年卢逸下进士及第。又举直言极谏，又举超拔群类科。少豪荡，怯才不羁，喜纵酒，枥多名马，家蓄妓乐。翰发言立意，自比王侯。日聚英杰，纵禽击鼓为欢。张嘉贞为本州长史，厚遇之。翰酒间自歌，以舞属嘉贞，神气轩举。张说尤加礼异，及辅政，召为正字，擢驾部员外郎。说罢，翰出为仙州别驾。以穷乐畋饮，贬岭表，道卒。翰工诗，多壮丽之词。文士祖咏、杜华等，尝与游从。华母崔氏云：“吾闻孟母三迁，吾今欲卜居，使汝与王翰为邻，足矣。”其才名如此。燕公论其文，如琼杯玉，虽烂然可珍，而多玷缺云。有集今传。太史公恨古布衣之侠，湮没无闻，以其义出存亡死生之间，而不伐其德，千金驷马，才啻草芥。信哉，名不虚立也。观王翰之气，其若人之俦乎！”
    ○吴筠
    筠，字贞节，华阴人。通经义，美文辞。举进士不中，隐居南阳倚帝山为道士。天宝中，玄宗遣使召至京师，与语甚悦，敕待诏翰林。献《玄纲》三篇。帝问道，对曰：“深于道者，惟《老子》五千言，其余徒费纸札耳。”复问神仙治炼之术，曰：“此野人之事，积岁月求之，非人主所宜留意。”筠每陈设名教世务，帝重之。初，筠爱会稽山水，往来天台、剡中，与李白、孔巢父相遇酬唱，至是因荐于朝，帝即遣使召之。筠性高鲠，其待诏翰林时，恃承恩顾。高力士素奉佛，尝短筠于上前。筠故多著赋文，深诋释氏，颇为通人所讥云。后知天下将乱，苦求还嵩山，诏为立道观。大历间卒。弟子谥为宗元先生。善为诗。有集十卷，权德舆序之。
    ○张子容
    子容，襄阳人。开元元年常无名榜进士。仕为乐城令。初与孟浩然同隐鹿门山，为死生交，诗篇唱答颇多。后值乱离，流寓江表，尝送内兄李录事归故里云：“十年多难与君同，几处移家逐转蓬。白首相逢征战后，青春已过乱离中。行人杳杳看西日，归马萧萧向北风。汉水楚云千万里，天涯此别恨无穷。”后竟弃官归旧业。有诗集，兴趣高远，略去凡近。当时哲匠，咸称道焉。
    ○李昂
    昂，开元二年王丘下状元及第。天宝间仕为礼部侍郎，知贡举，奖拔寒素甚多。工诗，有《戚夫人楚舞歌》一篇，播传人口，真佳作也。
    ○孙逖
    逖，博州人。幼而有文，属思警敏，援笔成篇。开元二年，举手笔俊拔、哲人奇士隐沦屠钓及文藻宏丽等科，第一人及第。玄宗引见，擢左拾遗，集贤殿修撰。改考功员外郎，迁中书舍人。与颜真卿、李华、萧颖士皆同时，称海内名士。仕终刑部侍郎。善诗，古调今格，悉其所长。集二十卷，今传。
    ○卢鸿
    鸿，字浩然，隐居嵩山。博学，善八分书，工诗，兼画山水树石。开元初，玄宗备礼征再三，不至。诏曰：“鸿有泰一之道，中庸之德，钩深诣微，确乎自高。诏书屡下，每辄辞托，使朕虚心引领，于今有年。虽有素履幽人之介，而失考父滋恭之谊。礼有大伦，君臣之义，不可废也。有司其赍束帛之具，重宣兹旨，想其翻然易节，副朕意焉。”鸿遂至东都，谒见不拜，宰相问状，答曰：“礼者，忠信所薄。臣敢以忠信见帝。”召升内殿，置酒。拜谏议大夫，固辞，复下诏许还山。将行，赐隐居服，官营草堂。鸿到山中，广精舍，从学者五百人。及卒，诏赐万钱营葬。后皮日休为《七爱诗》谓：“傲大君者，必有真隐，卢征君是也。”工诗，今传甚多。
    ○王泠然
    泠然，山东人。开元五年，裴耀卿下进士，授将仕郎，守太子校书郎。工文赋诗。气质豪爽，当言无所回忌，乃卓荦奇才，济世之器。惜其不大显而终。有集今传。
    ○刘慎虚
    慎虚，嵩山人。姿容秀拔。九岁属文，上书，召见，拜童子郎。开元十一年，徐征榜进士，调洛阳尉，迁夏县令。性高古，脱略势利，啸傲风尘。后欲卜隐庐阜，不果。交游多山僧道侣。为诗情幽兴远，思雅词奇，忽有所得，便惊众听。当时东南高唱者数十人，声律婉态，无出其右，惟气骨不逮诸公。永明已还，端可杰立江表。善为方外之言。夫何不永，天碎国宝，有志不就，惜哉！集今传世。
    ○王湾
    湾，开元元年常无名榜进士。与学士綦毋潜契切。词翰早著，为天下所称。往来吴、楚间，多有著述。如《江南意》一联云：“海日生残夜，江春入旧年。”诗人以来，罕有此作。张燕公手题于政事堂，每示能文，令为楷式。曾奉使登终南山，有赋。志趣高远，识者不能弃焉。
    ○崔颢
    颢，汴州人。开元十一年源少良下及进士第。天宝中，为尚书司勋员外郎。少年为诗，意浮艳，多陷轻薄，晚节忽变常体，风骨凛然。一窥塞垣，状极戎旅，奇造往往并驱江、鲍。后游武昌，登黄鹤楼，感慨赋诗。及李白来，曰：“眼前有景道不得，崔颢题诗在上头。”无作而去。为哲匠敛手云。然行履稍劣，好υ博，嗜酒。娶妻择美者，稍不惬，即弃之，凡易三四。初，李邕闻其才名，虚舍邀之。颢至献诗，首章云：“十五嫁王昌。”邕叱曰：“小儿无礼！”不与接而入。颢苦吟咏，当病起清虚，友人戏之曰：“非子病如此，乃苦吟诗瘦耳。”遂为口实。天宝十三年卒。有诗一卷，今行。
    ○祖咏
    咏，洛阳人。开元十二年杜绾榜进士。有文名，殷评其诗：“翦刻省静，用思尤苦，气虽不高，调颇凌俗，足称为才子也。”少与王维为吟侣，维在济州，寓官舍，赠祖三诗，有云：“结交二十载，不得一日展。贫病子既深，契阔余不浅。”盖亦流落不偶，极可伤也。后移家归汝坟间别业，以渔樵自终。有诗一卷，传于世。
    ○储光羲
    光羲，兖州人。开元十四年严迪榜进士。有诏中书试文章。尝为监察御史。值安禄山陷长安，辄受伪署。贼平后，自归，贬死岭南。工诗，格高调逸，趣远情深，削尽常言，挟风雅之道，养浩然之气。览者犹聆《韶》、《》音，先洗桑濮耳，庶几乎赏音也。有集七十卷，《正论》十五卷，《九经分义疏》二十卷，并传。
    ●卷二
    ○包融
    融，延陵人。开元间仕历大理司直。与参军殷遥、孟浩然交厚。工为诗。二子何、佶，纵声雅道，齐名当时，号“三包”。有诗一卷，行世。夫人之于学，苦心难；既苦心，成业难；成业者获名不朽，兼父子兄弟间尤难。历观唐人，父子如三包，六窦，张碧、张瀛，顾况、非熊，章孝标、章碣，温庭筠、温宪；公孙如杜审言、杜甫，钱起、钱；兄弟如皇甫冉、皇甫曾，李宣古、李宣远，姚系、姚伦等；皆联玉无瑕，清尘远播。芝兰继芳，重难改于父道；骚雅接响，庶不慊于祖风。四难之间，挥麈之际，亦可以为美谈矣。
    ○崔国辅
    国辅，山阴人。开元十四年严迪榜进士，与储光羲、綦毋潜同时。举县令，累迁集贤直学士、礼部郎中。天宝间，坐是王钅共近亲，贬竟陵司马。有文及诗，婉娈清楚，深宜讽咏。乐府短章，古人有不能过也。初至竟陵，与处士陆鸿渐游，三岁，交情至厚，谑笑永日。又相与较定茶水之品。临别谓羽曰：“予有襄阳太守李忄登所遗白驴、乌{封牛}牛各一头，及卢黄门所遗文槐书函一枚，此物皆己之所惜者，宜野人乘蓄，故特以相赠。”雅意高情，一时所尚。有酬酢之歌诗，并集传焉。
    ○卢象
    象，字纬卿，汶水人，鸿之侄也。携家来居江东最久。仕为校书郎、左拾遗、膳部员外郎。受安禄山伪官，贬永州司户参军。后为主客员外郎。有诗名，誉充秘阁，雅而不素，有大体，得国士之风。集二十卷，今传。同仕有韦述，为桑泉尉。时诏求逸书，命述等编校于朝元殿。后为翰林学士，有诗名，今亦传焉。
    ○綦毋潜
    潜，字孝通，荆南人。开元十四年严迪榜进士及第。授宜寿尉，迁右拾遗，入集贤院待制，复授校书，终著作郎。与李端同时。诗调屹峭足佳句，善写方外之情，历代未有。荆南分野，数百年来，独秀斯人。后见兵乱，官况日恶，挂冠归隐江东别业。王维有诗送之，曰：“明时久不达，弃置与君同。天命无怨色，人生有素风。”一时文士咸赋诗祖饯，甚荣。有集一卷，行世。
    ○王昌龄
    昌龄，字少伯，太原人。开元十五年李嶷榜进士，授汜水尉。又中宏辞，迁校书郎。后以不护细行，贬龙标尉。以刀火之际，归乡里，为刺史闾丘晓所忌而杀。后张镐按军河南，晓愆期，将戮之，辞以亲老，乞恕，镐曰：“王昌龄之亲欲与谁养乎“晓大惭沮。昌龄工诗，缜密而思清，时称“诗家夫子王江宁”，盖尝为江宁令。与文士王之涣、辛渐交友至深，皆出模范，其名重如此。有诗集五卷，又述作诗格律、境思、体例，共十四篇，为《诗格》一卷，又，《诗中密旨》一卷，及《古乐府解题》一卷，今并传。自元嘉以还，四百年之内，曹、刘、陆、谢，风骨顿尽。逮储光羲、王昌龄，颇从厥迹，两贤气同而体别也。王稍声峻，奇句俊格，惊耳骇目。奈何晚途不矜小节，谤议腾沸，两窜遐荒，使知音者喟然长叹，至归全之道，不亦痛哉。
    ○常建
    建，长安人。开元十五年与王昌龄同榜登科。大历中，授盱眙尉。仕颇不如意，遂放浪琴酒，往来太白、紫阁诸峰，有肥Т之志。尝采药仙谷中，遇女子，遍体毛绿，自言是秦时宫人，亡入山来食松叶，遂不饥寒，因授建微旨，所养非常。后寓鄂渚，招王昌龄、张偾同隐，获大名当时。集一卷，今传。古称高才而无贵仕，诚哉是言。曩刘桢死于文学，鲍照卒于参军，今建亦沦于一尉，悲夫！建属思既精，词亦警绝，似初发通庄，却寻野径，百里之外，方归大道。旨远兴僻，能论意表，可谓一唱而三叹矣。
    ○贺兰进明
    进明，开元十六年虞咸榜进士及第。仕为御史大夫。肃宗时，出为河南节度使。时禄山群党未平，尝帅师屯临淮备贼，竟亦无功。进明好古博雅，经籍满腹，其所著述一百余篇，颇究天人之际。又有古诗乐府等数十篇，大体符于阮公，皆今所传者云。
    ○崔署
    署，宋州人。少孤贫，不应荐辟，志况疏爽，择交于方外。苦读书，高栖少室山中。与薛据友善。工诗，言词款要，情兴悲凉，送别、登楼，俱堪泪下。集传于今也。
    ○陶翰
    翰，润州人。开元十八年崔明允下进士及第，次年中博学宏辞，与郑同时，官至礼部员外郎。为诗词笔双美，既多兴象，复备风骨。三百年以前，方可论其裁制。大为当时所称。今有集相传。
    ○王维
    维，字摩诘，太原人。九岁知属辞，工草隶，闲音律。岐王重之。维将应举，岐王谓曰：“子诗清越者，可录数篇，琵琶新声，能度一曲，同诣九公主第。”维如其言。是日，诸伶拥维独奏，主问何名，曰：“《郁轮袍》。”因出诗卷。主曰：“皆我习讽，谓是古作，乃子之佳制乎“延于上座曰：“京兆得此生为解头，荣哉！“力荐之。开元十九年状元及第。擢右拾遗，迁给事中。贼陷两京，驾出幸，维扈从不及，为所擒，服药称喑病。禄山爱其才，逼至洛阳供旧职，拘于普施寺。贼宴凝碧池，悉召梨园诸工合乐，维痛悼，赋诗曰：“万户伤心生野烟，百官何日再朝天秋槐花落空宫里，凝碧池头奏管弦。”时闻行在所。贼平后，授伪官者皆定罪，独维得免。仕至尚书右丞。维诗入妙品上上，画思亦然。至山水平远，云势石色，皆天机所到，非学而能。自为诗云：“当代谬词客，前身应画师。”后人评维“诗中有画，画中有诗”，信哉！客有以《按乐图》示维者，曰：“此《霓裳》第三叠最初拍也。”对曲果然。笃志奉佛，蔬食素衣。丧妻不再娶，孤居三十年。别墅在蓝田县南辋川，亭馆相望。尝自写其景物奇胜，日与文士丘为、裴迪、崔兴宗游览赋诗，琴樽自乐。后表请舍宅以为寺。临终，作书辞亲友，停笔而化。代宗访维文章，弟缙集赋诗第十卷上之，今传于世。
    ○薛据
    据，荆南人。开元十九年王维榜进士。天宝六年，又中风雅古调科第一人。于吏部参选，据自恃才名，请受万年录事。流外官诉宰执，以为赤县是某等清要，据无媒，改涉县令。后仕历司议郎，终水部郎中。据为人骨鲠，有气魄，文章亦然。尝自伤不得早达，造句往往追凌鲍、谢。初好栖遁，居高山炼药。晚岁置别业终南山下老焉。有集今传。
    ○刘长卿
    长卿，字文房，河间人。少居嵩山读书，后移家来鄱阳最久。开元二十一年徐征榜及第。至德中，历监察御史，以检校祠部员外郎出为转运使判官，知淮西岳鄂转运留后。观察使吴仲孺诬奏，非罪系姑苏狱，久之，贬潘州南巴尉。会有为辩之者，量移睦州司马。终随州刺史。长卿清才冠世，颇凌浮俗，性刚，多忤权门，故两逢迁斥，人悉冤之。诗调雅畅，甚能炼饰。其自赋，伤而不怨，足以发挥风雅。权德舆称为“五言长城”。长卿尝谓：“今人称前有沈、宋、王、杜，后有钱、郎、刘、李。李嘉、郎士元何得与余并驱“每题诗不言姓，但书“长卿”，以天下无不知其名者云。灞陵碧涧有别业。今集诗赋文等传世。淮南李穆，有清才，公之婿也。
    ○李季兰
    季兰，名冶，以字行，峡中人，女道士也。美姿容，神情萧散。专心翰墨，善弹琴，尤工格律。当时才子颇夸纤丽，殊少荒艳之态。始年六岁时，作《蔷薇诗》云：“经时不架却，心绪乱纵横。”其父见曰：“此女聪黠非常，恐为失行妇人。”后以交游文士，微泄风声，皆出乎轻薄之口。夫士有百行，女唯四德。季兰则不然，形气既雄，诗意亦荡。自鲍昭以下，罕有其伦。时往来剡中，与山人陆羽、上人皎然意甚相得。皎然尝有诗云：“天女来相试，将花欲染衣。禅心竟不起，还捧旧花归。“其谑浪至此。又尝会诸贤于乌程开元寺，知河间刘长卿有阴重之疾，诮曰：“山气日夕佳。”刘应声曰：“众鸟欣有托。”举坐大笑，论者两美之。天宝间，玄宗闻其诗才，诏赴阙，留宫中月余，优赐甚厚，遣归故山。评者谓上比班姬则不足，下比韩英则有余，不以迟暮，亦一俊媪。有集，今传于世。
    论曰：《诗》云，“《关雎》，乐得淑女，以配君子，忧在进贤，不淫其色。哀窈窕，思贤才，而无伤苦之心焉。”故古诗之道，各存六义，然终归于正，不离乎雅。是以昔贤妇人，散情文墨，斑斑简牍。概而论之，后来班姬伤秋扇以暂恩，谢娥咏絮雪而同素；大家《七诫》，执者修者；蔡琰《胡笳》，闻而心折。率以明白之操，徽美之诚，欲见于悠远，寓文以宣情，含毫而见志，岂泛滥之故，使人击节沾洒，弹指追念，良有谓焉。噫！笔墨固非女子之事，亦在用之如何耳。苟天之可逃，礼不必备，则词为自献之具，诗有妒情之作，衣服饮食，无闲净之容，铅华膏泽，多鲜饰之态，故不相宜矣。是播恶于众，何《关雎》之义哉历观唐以雅道奖士类，而闺阁英秀，亦能熏染，锦心绣口，蕙情兰性，足可尚矣。中间如李季兰、鱼玄机，皆跃出方外，修清净之教，陶写幽怀，留连光景，逍遥闲暇之功，无非云水之念，与名儒比隆，珠往琼复。然浮艳委托之心，终不能尽，白璧微瑕，惟在此耳。薛涛流落歌舞，以灵慧获名当时，此亦难矣。三者既不可略，如刘媛、刘云、鲍君徽、崔仲容、道士元淳、薛、崔公达、张窈窕、程长文、梁琼、廉氏、姚月华、裴羽仙、刘瑶、常浩、葛鸦儿、崔莺莺、谭意哥、户部侍郎吉中孚妻张夫人、鲍参军妻文姬、杜羔妻赵氏、张建封妾盼盼、南楚材妻薛媛等，皆能华藻，才色双美者也。或望幸离宫，伤宠后掖；或以从军万里，断绝音耗；或祗役连年，迢遥风水；或为宕子妻，或为商人妇。花雨春夜，月露秋天，玄鸟将谢，宾鸿来届；捣锦石之流黄，织回文于缃绮，魂梦飞远，关山到难。当此时也，濡毫命素，写怨书怀，一语一联，俱堪堕泪。至若间以丰丽，杂以纤，导淫奔之约，叙久旷之情，不假绿琴，但飞红纸，中间不能免焉。尺有短而寸有长，故未欲椎埋之云尔。
    ○阎防
    防，河中人。开元二十二年李琚榜及第。颜真卿甚敬爱之，欲荐于朝，不屈。为人好古博雅，诗语真素，魂清魄爽，放旷山水，高情独诣。于终南山丰德寺结茅茨读书，百丈溪是其隐处，题诗云：“浪迹弃人世，还山自幽独。始傍巢由踪，吾其获心曲。”又云：“养闲度人事，达命知止足。不学鲁国儒，俟时劳伐辐。”后信命，不务进取，以此自终。有诗集行世。
    ○李颀
    颀，东川人。开元二十三年贾季邻榜进士及第。调新乡县尉。性疏简，厌薄世务。慕神仙，服饵丹砂，明轻举之道，结好尘喧之外。一时名辈，莫不重之。工诗，发调既清，修词亦秀，杂歌咸善，玄理最长，多为放浪之语，足可震荡心神。惜其伟材，只到黄绶。故其论家，往往高于众作。有集今传。
    ○张
    ，永嘉人。初隐少室下，闭门修肄，志甚勤苦，不及声利。后应举，官到刑部员外郎。明《易?象》，善草隶，兼画山水，诗格高古。与李颀友善，事王维为兄，皆为诗酒丹青之契。维赠诗云：“屏风误点惑孙郎，团扇草书惊内史。”李颀赠曰：“小王破体闲支策，落月梨花照空壁。诗堪记室妒风流，画与将军作敌。”天宝中谢官，归故山偃仰，不复来人间矣。有诗传世。
    ○孟浩然
    浩然，襄阳人。少好节义，诗工五言。隐鹿门山，即汉庞公栖隐处也。四十游京师，诸名士间尝集秘省联句，浩然曰：“微云淡河汉，疏雨滴梧桐。”众钦服。张九龄、王维极称道之。维待诏金銮，一旦私邀入，商较风雅，俄报玄宗临幸，浩然错Ф，伏匿床下，维不敢隐，因奏闻。帝喜曰：“朕素闻其人，而未见也。”诏出，再拜。帝问曰：“卿将诗来耶“对曰：“偶不赍。”即命吟近作，诵至“不才明主弃，多病故人疏“之句，帝慨然曰：“卿不求仕，朕何尝弃卿，奈何诬我！”因命放还南山。后张九龄署为从事。开元末，王昌龄游襄阳，时新病起，相见甚欢，浪情宴谑，食鲜疾动而终。古称祢衡不遇，赵壹无禄。观浩然磬拆谦退，才名日高，竟沦明代，终身白衣，良可悲夫！其诗文采丰茸，经纬绵密，半遵雅调，全削凡近。所著三卷，今传。王维画浩然像于郢州，为浩然亭。咸通中，郑讠咸谓贤者名不可斥，更名曰“孟亭”，今存焉。
    ○丘为
    为，嘉兴人。初累举不第，归山读书数年。天宝初刘单榜进士。王维甚称许之，尝与唱和。初，事继母孝，有灵芝生堂下。累官太子右庶子，时年八十余，母犹无恙，给俸禄之半。及居忧观察使韩以为致仕官给禄，所以惠养老臣，不可在丧为异，唯罢春秋羊酒。初还乡，县令谒之，为候门磬折，令坐，乃拜，里胥立庭下，既出，乃敢坐。经县署，降马而过，举动有礼。卒年九十六。有集行世。
    ○李白
    白，字太白，山东人。母梦长庚星而诞，因以命之。十岁通五经，自梦笔头生花，后天才赡逸名闻天下。喜纵横，击剑为任侠。轻财好施。更客任城，与孔巢父、韩准、裴政、张叔明、陶沔居徂徕山中，日沉饮，号“竹溪六逸”。天宝初，自蜀至长安，道未振，以所业投贺知章，读至《蜀道难》，叹曰：“子谪仙人也。”乃解金龟换酒，终日相乐。遂荐于玄宗，召见金銮殿，论时事，因奏颂一篇，帝喜，赐食，亲为调羹，诏供奉翰林。尝大醉上前，草诏，使高力士脱靴，力士耻之，摘其《清平调》中飞燕事，以激怒贵妃，帝每欲与官，妃辄沮之。白益傲放，与贺知章、李适之、汝阳王、崔宗之、苏晋、张旭、焦遂为“饮酒八仙人”。恳求还山，赐黄金，诏放归。白浮游四方，欲登华山，乘醉跨驴经县治，宰不知，怒，引至庭下曰：“汝何人，敢无礼！”白供状不书姓名，曰：“曾令龙巾拭吐，御手调羹，贵妃捧砚，力士脱靴。天子门前，尚容走马；华阴县里，不得骑驴“宰惊愧，拜谢曰：“不知翰林至此。”白长笑而去。尝乘舟，与崔宗之自采石至金陵，著宫锦袍坐，傍若无人。禄山反，明皇在蜀，永王节度东南，白时卧庐山，辟为僚佐。起兵反，白逃还彭泽。败，累系浔阳狱。初，白游并州，见郭子仪，奇之，曾救其死罪。至是，郭子仪请官以赎，诏长流夜郎。白晚节好黄、老，度牛渚矶，乘酒捉月，沉水中。初，悦谢家青山，今墓在焉。有文集二十卷，行世。或云：白，凉武昭王九世孙也。
    ○杜甫
    甫，字子美，京兆人。审言生闲，闲生甫。少贫不自振，客吴越、齐赵间。李邕奇其材，先往见之。举进士不中第，困长安。天宝十载，玄宗朝献太清宫、飨庙及郊，甫奏赋三篇，帝奇之，使待诏集贤院，命宰相试文章。擢河西尉，不拜，改右卫率府胄曹参军。数上赋颂，高自称道，且言：“先臣恕、预以来，承儒守官十一世，迨审言以文章显。臣赖绪业，自七岁属辞，且四十年，然衣不盖体，常寄食于人，窃恐转死沟壑，伏惟天子哀怜之。若令执先臣故事，拔泥涂久辱，则臣之述作，虽不足鼓吹六经，先鸣数子，至沉郁顿挫，随时敏给，扬雄、枚皋，可企及也。有臣如此，陛下其忍弃之！”会禄山乱，天子入蜀，甫避走三川。肃宗立，自州羸服欲奔行在，为贼所得。至德二年，亡走凤翔，上谒，拜左拾遗。与房为布衣交，时败兵，又以琴客董廷兰之故罢相，甫上疏言：“罪细，不宜免大臣。”帝怒，诏三司杂问。宰相张镐曰：“甫若抵罪，绝言者路。”帝解，不复问。时所在寇夺，甫家寓，弥年艰窭，孺弱至饿死，因许甫自往省视。从还京师，出为华州司功参军。关辅饥，辄弃官去。客秦州，负薪拾橡栗自给。流落剑南，营草堂成都西郭浣花溪。召补京兆功曹参军，不至。会严武节度剑南西川，往依焉。武再帅剑南，表为参谋，检校工部员外郎。武以世旧，待甫甚善，亲诣其家。甫见之，或时不巾，而性褊躁傲诞，常醉登武床，瞪视曰：“严挺之乃有此儿！”武中衔之。一日，欲杀甫，集吏于门，武将出，冠钩于帘者三，左右走报其母，力救得止。崔旰等乱，甫往来梓、夔间。大历中，出瞿塘，溯沅、湘以登衡山。因客耒阳，游岳祠，大水暴至，涉旬不得食，县令具舟迎之，乃得还，为设牛炙白酒，大醉，一昔卒，年五十九。甫放旷不自检，好论天下大事，高而不切也。与李白齐名，时号“李杜”。数尝寇乱，挺节无所。为歌诗，伤时挠弱，情不忘君，人皆怜之。坟在岳阳。有集六十卷，及润州刺史樊晃纂《小集》，今传。能言者未必能行，能行者未必能言。观李、杜二公，区版荡之际，语语王霸，褒贬得失，忠孝之心，惊动千古，骚雅之妙，双振当时，兼众善于无今，集大成于往作，历世之下，想见风尘。惜乎长辔未骋，奇才并屈，竹帛少色，徒列空言，呜呼哀哉！昔谓杜之典重，李之飘逸，神圣之际，二公造焉。观于海者难为水，游李、杜之门者难为诗，斯言信哉！
    ○郑虔
    虔，郑州人，高士也。苏许公为宰相，申以忘年之契，荐为著作郎。尝以当世事著书八十余篇。有告虔私撰国史者，虔苍惶焚之，坐谪十年。玄宗爱其才，开元二十五年，为更置广文馆，虔为博士。广文博士自虔始。杜甫为交，有赠诗曰：“才名四十年，坐客寒无毡。惟有苏司业，时时与酒钱。”其穷饥轲，淡如也。好琴酒篇咏，善图山水。能书，苦无纸，于慈恩寺贮柿叶数屋，遂日就书殆遍。尝自写其诗并画，表献之，玄宗大署其尾曰：“郑虔三绝。”与李、杜为密友，多称郑广文。禄山反，伪授水部员外郎，托以疾，不夺。贼平，张通、王维并囚系，三人皆善画，崔圆使绘斋壁，因为祈解，得贬台州司户，卒。有集行世。
    ○高适
    适，字达夫，一字仲武，沧州人。少性拓落，不拘小节，耻预常科，隐迹博徒，才名便远。后举有道，授封丘尉。未几，哥舒翰表掌书记。后擢谏议大夫。负气敢言，权近侧目。李辅国忌其才。蜀乱，出为蜀、彭二州刺史，迁西川节度使。还，为左散骑常侍。永泰初卒。适尚气节，语王霸，衮衮不厌。遭时多难，以功名自许。年五十，始学为诗，即工，以气质自高，多胸臆间语。每一篇已，好事者辄传播吟玩。尝过汴州，与李白、杜甫会，酒酣登吹台，慷慨悲歌，临风怀古，人莫测也。中间唱和颇多。今有诗文等二十卷，及所选至德迄大历述作者二十六人诗，为《中兴间气集》二卷，并传。
    ○沈千运
    千运，吴兴人。工旧体诗，气格高古，当时士流，皆敬慕之，号为“沈四山人”。天宝中，数应举不第，时年齿已迈，遨游襄、邓间，干谒名公。来濮上，感怀赋诗曰：“圣朝优贤良，草泽无遗族。人生各有命，在余胡不淑。一生但区区，五十无寸禄。衰落当捐弃，贫贱招谤ゥ。”其时多艰，自知屯蹇，遂浩然有归欤之志，赋诗曰：“栖隐无别事，所愿离风尘，不来城邑游，礼乐拘束人。”又曰：“如何巢与由，天子不得臣。”遂释志，还山中别业。尝曰：“衡门之下，可以栖迟。有薄田园，儿稼女织，偃仰今古，自足此生。谁能作小吏，走风尘下乎“高适赋《还山吟》赠行曰：“还山吟，天高日暮寒山深。送君还山识君心，人生老大须恣意。看君解作一生事，山间偃仰无不至。石泉淙淙若风雨，桂花松子常满地。卖药囊中应有钱，还山服药又长年。白云劝尽杯中物，明月相随何处眠。眠时忆同醒时意，梦魂可以相周旋。”肃宗议备礼征致，会卒而罢。有诗传世。
    ○孟云卿
    云卿，关西人。天宝间不第，气颇难平，志亦高尚，怀嘉Т之节。与薛据相友善。尝流寓荆州，杜工部多有与云卿赠答之作，甚爱重之。工诗，其体祖述沈千运，渔猎陈拾遗，词气伤怨，虽然模效才得升堂，犹未入室，然当时古调，无出其右，一时之英也。如“虎豹不相食，哀哉人食人“；又“朝亦常苦饥，暮亦常苦饥。飘飘万里余，贫贱多是非。少年莫远游，远游多不归“；皆为当代推服。韦应物《过广陵遇孟九赠诗》云：“高文激颓波，四海靡不传。西施且一笑，众女安得妍。”其才名于此可见矣。仕终校书郎。集今传。云卿禀通济之才，沦吞噬之俗，栖栖南北，苦无所遇，何生之不辰也。身处江湖，心存魏阙，犹杞国之人忧天坠，相率而逃者，匹夫之志，亦可念矣。
    ●卷三
    ○岑参
    参，南阳人，文本之后。天宝三年赵岳榜第二人及第。累官左补阙、起居郎，出为嘉州刺史。杜鸿渐表置安西幕府，拜职方郎中，兼侍御史，辞罢。别业在杜陵山中。后终于蜀。参累佐戎幕，往来鞍马烽尘间十余载，极征行离别之情，城障寨堡，无不经行。博览史籍，尤工缀文，属词清尚，用心良苦。诗调尤高，唐兴罕见此作。放情山水，故常怀逸念，奇造幽致，所得往往超拔孤秀，度越常情。与高适风骨颇同，读之令人慷慨怀感。每篇绝笔，人辄传咏。至德中，裴休、杜甫等尝荐其识度清远，议论雅正，佳名早立，时辈所仰，可以备献替之官。未及大用而谢世，岂不伤哉！有集十卷行于世。杜确为之序云。
    ○王之涣
    之涣，蓟门人。少有侠气，所从游皆五陵少年，击剑悲歌，从禽纵酒。中折节工文，十年名誉日振。耻困场屋，遂交谒名公。为诗情致雅畅，得齐、梁之风。每有作，乐工辄取以被声律。与王昌龄、高适、畅当忘形尔汝。尝共诣旗亭，有梨园名部继至，昌龄等曰：“我辈擅诗名，未定甲乙。可观诸伶讴诗，以多者为优。”一伶唱昌龄二绝句，一唱适一绝句。之涣曰：“乐人所唱皆下俚之词。”须臾，一佳妓唱曰：“黄河远上白云间，一片孤城万仞山。羌笛何须怨杨柳，春风不度玉门关。”复唱二绝，皆之涣词。三子大笑。之涣曰：“田舍奴，吾岂妄哉！”诸伶竟不谕其故，拜曰：“肉眼不识神仙。”三子从之酣醉终日。其狂放如此云。有诗传于今。
    ○贺知章
    知章，字季真，会稽人。少以文词知名，性旷夷，善谈论笑谑。证圣初，擢进士、超拔群类科。陆象先在中书，引为太常博士。象先与知章最亲善，常曰：“季真清谈风韵，吾一日不见，则鄙吝生矣。”当时贤达，皆倾慕之。为太子宾客。开元十三年，迁礼部侍郎兼集贤院学士。晚年尤加纵诞，无复礼度，自号“四明狂客”，又称“秘书外监”，遨游里巷。又善草隶，每醉辄属词，笔不停辍，咸有可观，每纸不过数十字，好事者共传宝之。天宝三年，因病，梦游帝居，及寤，表请为道士，求还乡里，即舍住宅为千秋观，上许之。诏赐镜湖剡溪一曲，以给渔樵。帝赋诗及太子、百官祖饯。寿八十六。集今传。
    ○包何
    何，字幼嗣，润州延陵人，包融之子也。与弟佶，俱以诗鸣，时称“二包”。天宝七年杨誉榜及第。曾师事孟浩然，授格法。与李嘉相友善。大历中，仕终起居舍人。诗传者可数，盖流离世故，率多素辞。大播芳名，亦当时望族也。
    ○包佶
    佶，字幼正。天宝六年杨护榜进士。累迁秘书监。刘晏治财，奏为汴东两税使。及晏罢，以佶为诸道盐铁等使。未几，迁刑部侍郎、太常少卿，拜谏议大夫、御史中丞。居官谨确，所在有声。佶天才赡逸，气宇清深，神和大雅，诗家老斫轮也。与刘长卿、窦叔向诸公皆莫逆之爱。晚岁沾风痹之疾，辞宠乐高，不及荣利。卒封丹阳郡公。有诗集行于世。
    ○张彪
    彪，颍上人。初赴举，无所遇，适遭丧乱，奉老母避地隐居嵩山，供养至谨。与孟云卿为中表，俱工古调诗。云卿有赠云：“善道居贫贱，洁服蒙尘埃。行行无定心，坎Б难归来。”性高简，善草书。志在轻举，《咏神仙》云：“五谷非长年，四气乃灵药。列子何必待，吾心满寥廓。”时与杜甫往还，尝《寄张十二山人》诗云：“静者心多妙，先生艺绝伦。草书何太古，诗兴不无神。曹植休前辈，张芝更后身。数篇吟可老，一字买堪贫。”观工部之作，可知其人矣。
    ○李嘉
    嘉，字从一，赵州人。天宝七年杨誉榜进士，为秘书正字。以罪谪南荒，未几何，有诏量移为鄱阳宰，又为江阴令。后迁台、袁二州刺史。善为诗，绮丽婉靡，与钱、郎别为一体，往往涉于齐、梁时风，人拟为吴均、何逊之敌。自振藻天朝，大收芳誉，中兴风流也。有集今传。
    ○贾至
    至，字幼几，洛阳人，曾之子也。曾开元间与苏晋同掌制诰。至天宝十年明经擢第，累官起居舍人，知制诰。从幸西川，当撰传位肃宗册文，既进稿，玄宗曰：“先天诰命，乃父所为。今兹大册，尔又为之。两朝盛典，出卿家父子，可谓继美矣。”大历初，迁京兆尹，以散骑常侍卒。初，尝以事谪守巴陵，与李白相遇，日酣杯酒，追忆京华旧游，多见酬唱。白赠诗有云：“圣主恩深汉文帝，怜君不遣到长沙。”至特工诗，俊逸之气，不减鲍昭、庾信。调亦清畅，且多素辞，盖厌于漂流沦落者也。有集三十余卷，今传。
    ○鲍防
    防，字子慎，天宝十二年杨儇榜进士，襄阳人也。善辞章，笃志于学。累官至太原尹、河东节度使。人乐其治，不减龚、黄，诏图形别殿。又历福建、江西观察使。丁乱，从幸奉天，除礼部侍郎，封东海公。又迁御史大夫。贞元元年，策贤良方正，得穆质、柳公绰等，皆位至台鼎，世美其知人。时比岁旱，质对：汉故事，免三公，烹弘羊。权近独孤忄面欲下按治，防曰：“使上闻所未闻，不亦善乎“置质高第，帝见策嘉之。授工部尚书，卒。防工于诗，兴思优足，风调严整，凡有感发，以讥切世弊，正国音之宗派也。与谢良弼为诗友，时亦称鲍、谢云。有集今传。
    ○殷遥
    遥，丹阳人。天宝间，尝仕为忠王府仓曹参军。与王维结交，同慕禅寂，志趣高疏，多云岫之想。而苦家贫，死不能葬，一女才十岁，日哀号于亲，爱怜之者赠，埋骨石楼山中。工诗，词彩不群，而多警句，杜甫尝称许之。有诗传于今。
    ○张继
    继，字懿孙，襄州人。天宝十二年礼部侍郎杨浚下及第。与皇甫冉有髫年之故，契逾昆玉。早振词名。初来长安，颇矜气节，有《感怀》诗云：“调与时人背，心将静者论。终年帝城里，不识五侯门。”尝佐镇戎军幕府，又为盐铁判官。大历间，入内侍，仕终检校祠部郎中。继博览有识，好谈论，知治体，亦尝领郡，辄有政声。诗情爽激，多金玉音。盖其累代词伯，积袭弓裘，其于为文，不雕自饰，丰姿清迥，有道者风。集一卷，今传。
    ○元结
    结，字次山，武昌人。鲁山令元紫芝族弟也。少不羁，弱冠始折节读书。天宝十三年进士。礼部侍郎杨浚见其文曰：“一第子耳。”遂擢高品。后举制科。会天下乱，沉浮人间，苏源明荐于肃宗，授右金吾兵曹。累迁御史，参山南来府，除容管经略使。始隐商於山中，称“元子”。逃难入猗于洞，称“猗于子”。或称浪士，渔者或称聱叟，酒徒呼“漫叟”。及为官，呼漫郎。皆以命所著。性梗僻，深憎薄俗，有忧道闵世之心。《中兴颂》一文，灿烂金石，清夺湘流。作诗著辞，尚聱牙。天下皆知敬仰。复嗜酒，有句云：“有时逢恶客。”自注：“非酒徒，即恶客也。”有《文编》十卷，及所集当时人诗为《箧中集》一卷，并传。
    ○郎士元
    士元，字君胄，中山人也。天宝十五载卢庚榜进士。宝应初，选京畿县官。诏试政事中书，补渭南尉，历左拾遗，出为郢州刺史。与员外郎钱起齐名。时朝廷自丞相以下，出牧奉使，无两君诗文祖饯，人以为愧，其珍重如此。二公体调，大抵欲同，就中郎君稍更闲雅，逼近康乐。珠联玉映，不觉成编，掩映时流，名不虚矣。有别业在半日吴村，王季友、钱起等皆见题咏，每夸胜绝。诗集今传于世。
    ○道人灵一
    一公，剡中人。童子出家，瓶钵之外，余无有。天性超颖，追踪谢客，隐麻源第三谷中，结茆读书。后白业精进，居若耶溪云门寺，从学者四方而至矣。尤工诗，气质淳和，格律清畅。两浙名山，暨衡、庐诸甲刹，悉所经行。与皇甫昆季、严少府、朱山人、彻上人等为诗友，酬赠甚多。刻意声调，苦心不倦，骋誉丛林。后顺寂于岑山。集今传世。
    论曰：自齐、梁以来，方外工文者，如支遁、道遒、惠休、宝月之俦，驰骤文苑，沉淫藻思，奇章伟什，绮错星陈，不为寡矣。厥后丧乱，兵革相寻，缁素亦已狼藉，罕有复入其流者。至唐累朝，雅道大振，古风再作，率皆崇衷像教，驻念津梁，龙象相望，金碧交映。虽寂寥之山河，实威仪之渊薮。宠光优渥，无逾此时。故有颠顿文场之人，憔悴江海之客，往往裂冠裳，拨缴，杳然高迈，云集萧斋，一食自甘，方袍便足，灵台澄皎，无事相干，三余有简牍之期，六时分吟讽之隙。青峰瞰门，绿水周舍，长廊步さ，幽径寻真，景变序迁，荡入冥思。凡此数者，皆达人雅士，夙所钦怀，虽则心侔迹殊，所趣无间。会稽传孙、许之玄谈，庐阜接谢、陶于白社，宜其日锻月炼，志弥厉而道弥精。佳句纵模，不废禅定，岩穴相迩，更唱迭酬，苦于三峡猿，清同九皋鹤，不其伟欤。与夫迷津畏途，埋玉世虑，蓄愤于心，发在篇咏者，未可同年而论矣。然道或浅深，价有轻重，未能悉采。其乔松于灌莽，野鹤于鸡群者，有灵一、灵彻、皎然、清塞、无可、虚中、齐己、贯休八人，皆东南产秀，共出一时，已为录实。其或虽以多而寡称，或著少而增价者，如惟审、护国、文益、可止、清江、法照、广宣、无本、修睦、无闷、太易、景云、法振、栖白、隐峦、处默、卿云、栖一、淡交、良、若虚、云表、昙域、子兰、僧鸾、怀楚、惠标、可朋、怀浦、慕幽、善生、亚齐、尚颜、栖蟾、理莹、归仁、玄宝、惠侃、法宣、文秀、僧Г、清尚、智暹、沧浩、不特第四十五人，名既隐僻，事且微冥，今不复喋喋云尔。
    ○皇甫冉
    冉，字茂政，安定人。避地来寓丹阳，耕山钓湖，放适闲淡。或云秘书少监彬之侄也。十岁能属文，张九龄一见，叹以清才。天宝十五年卢庚榜进士。调无锡尉，营别墅阳羡山中。大历初，王缙为河南节度，辟掌书记，后入为左金吾卫兵曹参军，仕终拾遗、左补阙。公自擢桂礼闱，便称高格。往以世道艰虞，遂心江外，故多飘薄之叹。每文章一到朝廷，而作者变色，当年才子，悉愿缔交，推为宗伯。至其造语玄微，端可平揖沈、谢，雄视潘、张。惜乎长辔未骋，芳兰早凋，良可痛哉！有诗集三卷，独孤及为序，今传。
    ○皇甫曾
    曾，字孝常，冉之弟也。天宝十二年杨儇榜进士。善诗，出王维之门。与兄名望相亚，当时以比张氏景阳、孟阳，协居上品，载处下流，侍御、补阙，文词亦然。体制清紧，华不胜文，为士林所尚。仕历侍御史。后坐事贬舒州司马，量移阳翟令。有诗一卷，传于世。
    ○独孤及
    及，字至之，河南人。角时，诵《孝经》，父试之曰：“尔志何语“曰：“立身行道，扬名于后世。”天宝末，以道举高第，代宗召为左拾遗。迁礼部员外郎，历濠、舒、常三州刺史。及性孝友，喜鉴拔，为文必彰明善恶，长于议论。工诗，格调高古，风尘迥绝，得大名当时。有集传世。尝读《选》中沈、谢诸公诗，有题《新安江水至清浅深见底贻京邑游好》及《石门新营所住四面高山回溪石濑茂林修竹》及《田南树园激流植援》、《斋中读书》、《南楼中望所迟客》、《晚登三山还望京邑》等数端，皆奇崛精当，冠绝古今，无曾发其韫奥者。逮盛唐，沈、宋、独孤及、李嘉、韦应物等诸才子集中，往往各有数题，片言不苟，皆不减其风度，此则无传之妙。逮元和以下，佳题尚罕，况于诗乎！立题乃诗家切要，贵在卓绝清新，言简而意足，句之所到，题必尽之，中无失节，外无余语，此可与智者商扌云，因举而论之。
    ○刘方平
    方平，河南人。白皙美容仪。二十工词赋，与元鲁山交善。隐居颍阳大谷，尚高不仕。皇甫冉、李颀等相与赠答，有云：“篱边颍阳道，竹外少姨峰。”神意淡泊。善画山水，墨妙无前。国公李勉延至斋中，甚敬爱之。欲荐于朝，不忍屈，辞还旧隐。工诗，多悠远之思，陶写性灵，默会风雅，故能脱略世故，超然物外。区区斗筲，何足以系刘先生哉！有集今传。
    ○秦系
    系，字公绪，会稽人。天宝末，避乱剡溪，自称“东海钓客”。北都留守薛兼训奏为仓曹参军，不就。客泉州，南安九日山中有大松百余章，俗传东晋时所植，系结庐其上，穴石为研，注《老子》，弥年不出。时姜公辅以直言罢为泉州别驾，见系辄穷日不能去，筑室与相近，遂忘流落之苦。公辅卒，妻子在远，系为营葬山下，每好义如此。张建封闻系不可致，请就加校书郎。与刘长卿、韦应物善，多以诗相赠答。权德舆曰：“长卿自以为五言长城，系用偏师攻之矣。”虽老益壮，年八十余卒。南安人思之，号其山为“高士峰”，今有“丽句亭“在焉。集一卷，今传。
    ○张众甫
    众甫，京口人。隐居不务进取，与皇甫御史友善，精庐接近。后各游四方，曾寄处士诗曰：“伏腊同鸡黍，柴门闭雪天。”时宦亦有征辟者，守死善道，卒不就。众甫诗婉媚绮错，巧用文字，工于兴喻，文流中佳士也。同在一时者，有赵微明、于逖、蒋涣、元季川，俱山颠水涯，苦学贞士，名同兰ぇ之芳，志非银黄之慕。吟咏性灵，陶陈衷素，皆有佳篇，不能湮落。惜其行藏之大概，不见于记录，故缺其考详焉。
    ○严维
    维，字正文，越州人。初，隐居桐庐，慕子陵之高风。至德二年，江淮选补使侍郎崔涣下以词藻宏丽进士及第，以家贫亲老，不能远离，授诸暨尉，时已四十余。后历秘书郎。严中丞节度河南，辟佐幕府。迁余姚令。仕终右补阙。维少无宦情，怀家山之乐。以儒素从升斗之禄，聊代耕耳。诗情雅重，挹魏晋之风，锻炼铿锵，庶少遗恨。一时名辈，孰匪金兰。诗集一卷，今传。
    ○于良史
    良史，至德中仕为侍御史。诗体清雅，工于形似，又多警句。盖其璋特达，早步清朝，兴致不群，词苑增价。虽平生似昧，而篇什多传。
    ○灵彻上人
    灵彻，姓汤氏，字澄源，会稽人。自童子辞父兄入净，戒行果洁。方便读书，便觉勤苦，授诗法于严维，遂藉藉有声。及维卒，乃抵吴兴，与皎然居何山游讲。因以书荐于包侍郎佶，佶得之大喜；又以书致于李侍郎纾。时二公以文章风韵为世宗。贞元中，西游京师，名振辇下。缁流疾之，遂造飞语激动中贵，因诬奏得罪，徙汀洲。会赦，归东越。时吴、楚间诸侯，各宾礼招延之。元和十一年，终于宣州开元寺，年七十有一。门人迁归，建塔于山阴天柱峰下。上人诗多警句，能备众体。如《芙蓉寺》云：“经来白马寺，僧到赤乌年。”《谪汀州》云：“青蝇为吊客，黄耳寄家书。”性巧逸，居沃洲寺，尝取桐叶剪刻制器为莲花漏，置盆水之上，穿细孔漏水，半之则沉，每昼夜十二沉，为行道之节。初居嵩阳兰若，后来住匡庐东林寺。如天目、四明、栖霞及衡、湘诸名山，行锡几遍。尝与灵一上人约老天台，未得遂志。虽结念云壑，而才名拘牵，罄息经微，吟讽无已，所谓拔乎其萃，游方之外者也。有集十卷，及录大历至元和中名人《酬唱集》十卷，今传。
    ○陆羽
    羽，字鸿渐，不知所生。初，竟陵禅师智积得婴儿于水滨，育为弟子。及长，耻从削发，以《易》自筮，得《蹇》之《渐》曰：“鸿渐于陆，其羽可用为仪。”始为姓名。有学，愧一事不尽其妙。性诙谐，少年匿优人中，撰《谈笑》万言。天宝间，署羽伶师，后遁去。古人谓“洁其行而秽其迹“者也。上元初，结庐苕溪上，闭门读书。名僧高士，谈宴终日。貌寝，口吃而辩。闻人善，若在己。与人期，虽阻虎狼不避也。自称“桑苎翁”，又号“东岗子”。工古调歌诗，兴极闲雅。著书甚多。扁舟往来山寺，唯纱巾藤鞋，短褐犊鼻，击林木，弄流水。或行旷野中，诵古诗，裴回至月黑，兴尽恸哭而返。当时以比接舆也。与皎然上人为忘言之交。有诏拜太子文学。羽嗜茶，造妙理，著《茶经》三卷，言茶之原、之法、之具，时号“茶仙”，天下益知饮茶矣。鬻茶家以瓷陶羽形，祀为神，买十茶器，得一鸿渐。初，御史大夫李季卿宣慰江南，喜茶，知羽，召之。羽野服具而入，李曰：“陆君善茶，天下所知。扬子中泠水，又殊绝。今二妙千载一遇，山人不可轻失也。”茶毕，命奴子与钱。羽愧之，更著《毁茶论》。与皇甫补阙善。时鲍尚书防在越，羽往依焉，冉送以序曰：“君子究孔、释之名理，穷歌诗之丽则。远野孤岛，通舟必行；鱼梁钓矶，随意而往。夫越地称山水之乡，辕门当节钺之重。鲍侯知子爱子者，将解衣推食，岂徒尝镜水之鱼，宿耶溪之月而已。”集并《茶经》今传。
    ○顾况
    况，字逋翁，苏州人。至德二年，天子幸蜀，江东侍郎李希言下进士。善为歌诗，性诙谐，不修检操，工画山水。初为韩晋公江南判官。德宗时，柳浑辅政，荐为秘书郎。况素善于李泌，遂师事之，得其服气之法，能终日不食。及泌相，自谓当得达官，久之，迁著作郎。及泌卒，作《海鸥咏》嘲诮权贵，大为所嫉，被宪劾贬饶州司户，作诗曰：“万里飞来为客鸟，曾蒙丹凤借枝柯。一朝凤去梧桐死，满目鸱鸢奈尔何！”遂全家去，隐茅山，炼金拜斗，身轻如羽。况暮年一子即亡，追悼哀切，吟曰：“老人丧爱子，日暮泣成血。老人年七十，不作多时别。”其年又生一子，名非熊，三岁始言，在冥漠中闻父吟苦，不忍，乃来复生。非熊后及第，自长安归庆，已不知况所在。或云，得长生诀仙去矣。今有集二十卷传世，皇甫为之序。
    ○张南史
    南史，字季直，幽州人。工弈棋，神算无敌，游心太极。尝幅巾藜杖，出入王侯之宅十年，高谈阔视，慷慨奇士也。中岁感激，始苦节学文，无希世苟合之意。数年间，稍入诗境，调体超闲，情致兼美，如并、燕老将，气韵沉雄，时少及之者。肃宗时，庙堂奖拔，仕为左卫仓曹参军。后避乱寓居扬州扬子。难平再召，未及赴而卒。有诗一卷，今传。
    ○戎昱
    昱，荆南人。美风度，能谈。少举进士不上，乃放游名都。虽贫士而轩昂，气不消沮。爱湖湘山水，来客。时李夔廉察桂林，寓官舍，月夜闻邻居行吟之音清丽，迟明访之，乃昱也。即延为幕宾，待之甚厚。崔中丞亦在湖南，爱之，有女国色，欲以妻昱，而不喜其姓戎，能改则订议。昱闻之，以诗谢云：“千金未必能移姓，一诺从来许杀身。”自谓李大夫恩私至深，无任感激。初事颜平原，尝佐其征南幕，亦累荐之。卫伯玉镇荆南，辟为从事。历虔州刺史。至德中，以罪谪为辰州刺史。后客剑南，寄家陇西数载。宪宗时，边烽累急，大臣议和亲。上曰：“比闻一诗人姓名稍僻者为谁“宰相对以冷朝阳、包子虚，皆非。帝举其诗，对曰：“戎昱也。“上曰：“尝记其《咏史》云：‘汉家青史上，拙计是和亲。社稷依明主，安危托妇人。岂能将玉貌，便拟净沙尘地下千年骨，谁为辅佐臣！’”因笑曰：“魏绛何其懦也此人如在，可与武陵桃花源足称其清咏。”士林荣之。昱诗在盛唐，格气稍劣，中间有绝似晚作。然风流绮丽，不亏政化，当时赏音，喧传翰苑，固不诬矣。有集今传。
    ○古之奇
    之奇，宝应二年礼部侍郎洪源下及第，与耿氵韦同时。尝为安西幕府书记。与李司马端有金兰之好。工古调，足幽闲淡泊之思，婉而成章，得名艺圃，不泛然矣。诗集传于世。
    ○苏涣
    涣，广德二年杨栖梧榜进士。本不平者，往来剽盗，善用白弩，巴ク商人苦之，称曰“白跖”。后自知非，折节从学，遂成名。累迁侍御史。湖南崔中丞辟为从事。遇害，继走交、广，扇动哥舒晃跋扈，如蛟龙见血，本质彰矣。居无何，伏诛。初尝为《变律诗》十九首，上广州节度李勉，其文章长于讽刺，亦有陈拾遗一鳞半甲，故加待之。或曰：“此子羽冀嬖臣，侵败王略，今尚其文，可欤“勉曰：“汉策载蒯通说辞，皇史录祖君檄草，此大容细者。善恶必书，《春秋》至训；明言不废，孔子格谈。涣其庶乎，岂但存雕虫小技，亦以深惩贼子也。”时以为名言。杜甫有与赠答之诗，今悉传。
    ○朱湾
    湾，字巨川，大历时隐君也，号沧洲子。率履贞素，潜辉不曜，逍遥云山琴酒之间，放浪形骸绳检之外。郡国交征，不应。工诗，格体幽远，兴用弘深，写意因词，穷理尽性，尤精咏物，必含比兴，多敏捷之奇。及李勉镇永平，嘉其风操，厚币邀来，署为府中从事，日相谈宴，分逾骨肉。久之。尝谒湖州崔使君，不得志，临发以书别之曰：“湾闻蓬莱山藏杳冥间，行可到，贵人门无媒通不可到；骊龙珠潜氵广之渊或可识，贵人颜无因而前不可识。自假道路，问津主人，一身孤云，两度圆月，载请执事，三趋戟门。信知庭之与堂，不啻千里。况寄食漂母，夜眠渔舟，门如龙而难登，食如玉而难得。食如玉之粟，登如龙之门，实无机心，翻成机事，汉阴丈人闻之，岂不大笑属溪上风便，囊中金贫，望甘棠而叹，自引分而退。湾白。”遂归会稽山阴别墅，其耿介类如此也。有集四卷，今传世。
    ○张志和
    志和，字子同，婺州人。初名龟龄，诏改之。十六擢明经，尝以策干肃宗，特见赏重，命待诏翰林。以亲丧辞去，不复仕。居江湖，性迈不束，自称“烟波钓徒”。撰《玄真子》二卷，又为号焉。兄鹤龄恐其遁世，为筑室越州东郭，茅茨数椽，花竹掩映，尝豹席棕ハ，沿溪垂钓，每不投饵，志不在鱼也。观察使陈少游频往候问。帝尝赐奴、婢各一人，志和配为夫妇，号渔童、樵青。与陆羽尝为颜平原食客。平原初来刺湖州，志和造谒，颜请以舟敝，欲为更之，曰：“愿为浮家泛宅，往来苕、间足矣。”善画山水，酒酣或击鼓吹笛，舐笔辄就，曲尽天真。自撰《渔歌》，便复画之。兴趣高远，人不能及。宪宗闻之，诏写真求访，并其歌诗，不能致。后传一旦忽乘云鹤而去。李德裕称以为“渔父贤而名隐，鸱夷智而功高，未若玄真隐而名彰，方而无事，不穷而达，其严光之比欤”。
    ●卷四
    ○卢纶
    纶，字允言，河中人。避天宝乱，来客鄱阳。大历初，数举进士不入第。元载素赏重，取其文进之，补阌乡尉。累迁检校户部郎中，监察御史。称疾去。浑镇河中，就家礼起为元帅判官。初，舅韦渠牟得幸德宗，因表其才，召见禁中，帝有所作，辄赓和。至是，帝忽问渠牟：“卢纶、李益何在“对曰：“纶从浑在河中。”诏令驿召之，会卒。纶与吉中孚、韩、耿、钱起、司空曙、苗发、崔峒、夏侯审、李端，联藻文林，银黄相望，且同臭味，契分俱深，时号大历十才子。唐之文体，至此一变矣。纶所作特胜，不减盛时，如三河少年，风流自赏。文宗雅爱其诗，问宰相：“纶没后，文章几何亦有子否“李德裕对：“纶四子皆擢进士，仕在台阁。”帝遣中使悉索其巾笥，得诗五百首进之。有别业在终南山中。集十卷，今传。
    ○吉中孚
    中孚，楚州人。居鄱阳最久。初为道士，山阿寂寥。后还俗。李端赠诗云：“旧山连药卖，孤鹤带云归。”卢纶送诗云：“旧藏云穴，新诗满帝乡。”来长安，谒宰相，有荐于天子，日与王侯高会，名动京师。无几何，第进士，授万年尉，除校书郎。又登宏辞科，为翰林学士，历谏议大夫，户部侍郎、判度支事。贞元初卒。初，拜官后，以亲垂白在堂，归养至孝，终丧复仕。中孚神骨清虚，吟咏高雅，若神仙中人也。集一卷，今传。
    ○韩
    ，字君平，南阳人。天宝十三载杨榜进士。侯希逸素重其才，至是表佐淄青幕府。罢，闲居十年。及李勉在宣武，复辟之。德宗时，制诰阙人，中书两进除目，御笔不点，再请之，批曰：“与韩。”时有同姓名者为江淮刺史，宰相请孰与。上复批曰：“春城无处不飞花韩也。”俄以驾部郎中知制诰。终中书舍人。工诗，兴致繁富，如芙蓉出水，一篇一咏，朝士珍之。比讽深于文房，筋节成于茂政，当时盛称焉。有诗集五卷，行于世。
    ○耿
    ，河东人也。宝应二年洪源榜进士。与古之奇为莫逆之交。初为大理司法，充括图书使来江淮，穷山水之胜。仕终左拾遗。诗才俊爽，意思不群。似等辈，不可多得。诗集二卷，今传。
    ○钱起
    起，字仲文，吴兴人。天宝十年李巨卿榜及第。少聪敏，承乡曲之誉。初从计吏至京口客舍，月夜闲步，闻户外有行吟声，哦曰：“曲终人不见，江上数峰青。”凡再三往来，起遽从之，无所见矣。尝怪之。及就试粉闱，诗题乃《湘灵鼓瑟》，起辍就，即以鬼谣十字为落句，主文李深嘉美，击节吟味久之，曰：“是必有神助之耳。”遂擢置高第。释褐授校书郎。尝采箭竹，奉使入蜀。除考功郎中。大历中为太清宫使、翰林学士。起诗体制新奇，理致清赡，芟宋、齐之浮游，削梁、陈之靡，迥然独立也。王右丞许以高格，与郎士元齐名，士林语曰：“前有沈、宋，后有钱、郎。”集十卷，今传。子徽能诗，外甥怀素善书，一门之中，艺名森出，可尚矣。凡唐人燕集祖送，必探题分韵赋诗，于众中推一人擅场者。刘相巡察江淮，诗人满座，而起擅场。郭暧尚主盛会，李端擅场。缅怀盛时，往往文会，群贤毕集，觥筹乱飞，遇江山之佳丽，继欢好于畴昔，良辰美景，赏心乐事，于此能并矣。况宾无绝缨之嫌，主无投辖之困，歌阑舞作，微闻香泽，冗长之礼，豁略去之，王公不觉其大，韦布不觉其小，忘形尔汝，促席谈谐，吟咏继来，挥毫惊座。乐哉！古人有秉烛夜游，所谓非浅，同宴一室，无及干乱，岂不盛也！至若残杯冷炙，一献百拜，察喜怒于眉睫之间者，可以休矣。
    ○司空曙
    曙，字文明，广平人也。磊落有奇才。韦皋节度剑南，辟致幕府。授洛阳主薄，未几迁长林县丞。累官左拾遗，终水部郎中。与李约员外至交。性耿介，不干权要。家无儋石，晏如也。尝病中不给，遣其爱姬，亦自流寓长沙。迁谪江右，多结契双林，暗伤流景。《寄柬上人》诗云：“欲就东林寄一身，尚怜儿女未成人。柴门客去残阳在，药圃虫喧秋雨频。近水方同梅市隐，曝衣多笑阮家贫。深山兰若何时到，羡与闲云作四邻。”闲园即事，高兴可知。属调幽闲，终篇调畅，如新花笑日，不容熏染。锵锵美誉，不亦宜哉！有诗集二卷，今传。
    ○苗发
    发，潞洲人也。晋卿长子。初为东平令，授兵部员外，迁驾部员外郎，仕终都官郎中。虽名齿才子，少见诗篇。当时名士，咸与赠答云。
    ○崔峒
    峒，博陵人。工文有价。初辟潞府功曹，后历左拾遗，终右补阙。词彩炳然，意思方雅，时人称其句为披沙拣金，往往见宝。诗集一卷，今行于世。
    ○夏侯审
    审，建中元年礼部侍郎令狐亘下试军谋越众科第一。释褐授校书郎，又为参军，仕终侍御史。初于华山下多买田园为别墅，水木幽，云烟浩渺，晚岁退居其下，讽吟颇多。今稍零落，时见一二，皆锦制也。
    ○李端
    端，赵州人，嘉之侄也。少时居庐山，依皎然读书，意况清虚，酷慕禅侣。大历五年李搏榜进士及第，授秘书省校书郎。以清羸多病，辞官，居终南山草堂寺。未几，起为杭州司马，牒诉敲朴，心甚厌之。买田园在虎丘下，为耽深癖，泉石少幽，移家来隐衡山，自号衡岳幽人。弹琴读《易》，登高望远，神意泊然。初元宦情，怀箕、颍之志。尝曰：“余少尚神仙，且未能去。友人畅当以禅门见导，余心知必是，未得其门。”诗更高雅，于才子中名响铮铮。与处士京兆柳中庸、大理评事江东张芬友善唱酬。初来长安，诗名大振。时令公子郭暧尚升平公主，贤明有才，延纳俊士，端等皆在馆中。暧尝进官，大宴酒酣，主属端赋诗，顷刻而就，曰：“青春都尉最风流，二十功成便拜侯。金距斗鸡过上苑，玉鞭骑马出长楸。熏香荀令偏怜小，傅粉何郎不解愁。日暮吹箫杨柳陌，路人遥指凤皇楼。”主甚喜，一座赏叹。钱起曰：“此必端宿制，请以起姓为韵。”端立献一章曰：“方塘似镜草芊芊，初月如钩未上弦。新开金埒看调马，旧踢铜山许铸钱。杨柳入楼吹玉笛，芙蓉出水妒花钿。今朝都尉如相顾，愿脱长裾逐少年。”作者惊伏。主厚赐金帛，终身以荣，其工捷类此。集三卷，今传于世。
    ○窦叔向
    叔向，字遗直，扶风平陵人也。有卓绝之行，登第于大历初，远振嘉名，为文物冠冕。诗法谨严，又非常格。一流才子，多仰飙尘。少与常衮同灯火，及衮相，引擢左拾遗、内供奉。及坐贬，亦出为溧水令。卒，赠工部尚书。五子：常、牟、群、庠、巩，俱能诗，咄咄有跨灶之誉，当时羡之。《艺文志》载《叔向集》七卷，今存诗甚寡，盖零落之矣。
    ○康洽
    洽，酒泉人，黄须美丈夫也。盛时携琴剑来长官，谒当道，气度豪爽。工乐府诗篇，宫女梨园，皆写于声律。玄宗亦知名，尝叹美之。所出入皆王侯贵主之宅，从游与宴，虽骏马苍头如其己有。观服玩之光，令人归欲烧物，怜才乃能如是也。后遭天宝乱离，飘蓬江表。至大历间，年已七十余，龙钟衰老，谈及开元繁盛，流涕无从。往来两京，故侯馆谷空，咸阳一布衣耳。于时文士愿与论交。李端逢之，赠诗云：“声名常压鲍参军，班位不过扬执戟。”又云：“同时献赋人皆尽，共壁题诗君独在。”后卒杜陵山中。文章不得见矣。
    ○李益
    益，字君虞，陇西姑臧人。大历四年齐映榜进士，调郑县尉。同辈行稍进达，益久不升，郁郁去游燕、赵间，幽州节度刘济辟为从事，未几，又佐宁幕府。风流有词藻，与宗人贺相埒，每一篇就，乐工赂求之，被于雅乐，供奉天子。如《征人》、《早行》篇，天下皆施绘画。二十三受策秩，从军十年，运筹决胜，尤其所长。往往鞍马间为文，横槊赋诗，故多抑扬激厉悲离之作，高适、岑参之流也。宪宗雅闻其名，召为秘书少监、集贤殿学士。自负其才，凌轹士众，有不能堪，谏官因暴其诗“不上望京楼“等句，以涉怨望，诏降职。俄复旧，除侍御史，迁礼部尚书致仕。太和初卒。益少有僻疾，多猜忌，防闲妻妾，过为苛酷，有散灰扃户之谈，时称为“妒痴尚书李十郎”。有同姓名者，为太子庶子，皆在朝，人恐莫辨，谓君虞为“文章李益”，庶子为“门户李益“云。有集，今传。
    ○冷朝阳
    朝阳，金陵人。大历四年齐映榜进士及第。不待调官，言归省觐。自状元以下，一时名士大夫及诗人李嘉、李端、韩、钱起等，大会赋诗攀饯。以一布衣，才名如此，人皆羡之。朝阳工诗，在大历诸才子，法度稍弱，字韵清越不减也。有集传世。
    ○章八元
    八元，睦州桐庐人。少喜为诗，尝于邮亭偶题数语，盖激楚之音也。宗匠严维到驿，见而异之，问八元曰：“尔能从我授格乎“曰：“素所愿也。”少顷遂发，八元已辞亲矣。维大器之，亲为指谕，数岁间，诗赋精绝。大历六年王溆榜第三人进士。居京既久，床头金尽，归江南，访韦苏州，待赠甚厚。复来都应制科。贞元中调句容主簿，况薄辞归。时有清江上人善诗，与八元为兄弟之好。初长安慈恩寺浮图，前后名流诗版甚多，八元亦题，有云：“却怪鸟飞平地上，自惊人语半天中。”后元微之、白乐天至塔下遍览，因悉除去，惟存八元版在，吟咏久之，曰：“名下无虚士也。”其警策称是。有诗集传于世，一卷。
    ○畅当
    当，河东人。大历七年张式榜及第。当少谙武事，生乱离间，盘马弯弓，抟沙写陈，人曾伏之。时山东有寇，以子弟被召参军。贞元初，为太常博士，仕终果州刺史。与李司马、司空郎中有胶漆之契。多往来嵩、华间，结念方外，颇参禅道，故多松桂之兴，深存不死之志。词名藉甚，表表凌云。有诗二卷，传于世。同时有郑常，亦鸣诗。集一卷，今行。尝观建安初，陈琳、阮数子，从戎管书记之任，所得经奇，英气逼人也。承平则文墨议论，警急则橐矢石，金羁角逐，珠符相照，草檄于盾鼻，勒铭于山头，此磊磊落落，通方之士，皆古书生也。容有郁志窗下，抱膝呻吟，而曰时不我与，人不我知耶大道无窒，徒自为老夫耳。唐间如此特达甚多，光烈垂远，慨然不能不以之兴怀也。
    ○王季友
    季友，河南人。暗诵书万卷。论必引经。家贫卖屐，好事者多携酒就之。其妻柳氏，疾季友穷丑，遣去。来客酆城，洪州刺史李公，一见倾敬，即引佐幕府。工诗，性磊浪不羁，爱奇务险，远出常性之外。白首短褐，崎岖士林，伤哉贫也！尝有诗云：“山中谁余密白发日相亲。雀鼠昼夜无，知我厨廪贫。”又：“自耕自刈食为天，如鹿如麋饮野泉。亦知世上公卿贵，且养丘中草木年。”观其笃志山水，可谓远性风疏，逸情云上矣。有集，传于世。
    ○张谓
    谓，字正言，河内人也。少读书嵩山，清才拔萃，泛览流观，不屈于权势。自矜奇骨，必谈笑封侯。二十四受辟，从戎营、朔十载，亭障间稍立功勋。以将军得罪，流滞蓟门。有以非辜雪之者，累官为礼部侍郎。无几何，出为潭州刺史。性嗜酒简淡，乐意湖山。工诗，格度严密，语致精深，多击节之音。今有集传于世。
    ○于鹄
    鹄，初买山于汉阳高隐，三十犹未成名。大历中，尝应荐历诸府从事，出塞入塞，驰逐风沙。有诗甚工，长短间作，时出度外，纵横放逸，而不陷于疏远，且多警策云。集一卷，今传。
    ○王建
    建，字仲初，颍川人。大历十年丁泽榜第二人及第。释褐授渭南尉，调昭应县丞。诸司历荐，迁太府寺丞、秘书丞、侍御史。大和中，出为陕州司马。从军塞上，弓剑不离身。数年后归，卜居咸阳原上。初游韩吏部门墙，为忘年之友。与张籍契厚，唱答尤多。工为乐府歌行，格幽思远。二公之体，同变时流。建性耽酒，放浪无拘。宫词特妙前古。建初与枢密使王守澄有宗人之分，守澄以弟呼之。谈间故多知禁掖事，作《宫词》百篇。后因过燕饮，以相讥谑，守澄深衔之，忽曰：“吾弟所作《宫词》，内庭深邃，何由知之明当奏上。”建作诗以谢，末句云：“不是姓同亲说向，九重争得外人知。”守澄恐累己，事遂寝。建才赡，有作皆工。盖尝跋涉畏途，甘分穷苦。其《自伤》诗云：“衰门海内几多人，满眼公卿总不亲。四授官资元七品，再经婚娶尚单身。图书亦为频移尽，兄弟还因数散贫。独自在家常似客，黄昏哭向野田春。”又于征戍迁谪、行旅离别、幽居官况之作，俱能感动神思，道人所不能道也。集十卷，今传于世。
    ○韦应物
    应物，京兆人也。尚侠，初以三卫郎事玄宗。及崩，始悔，折节读书。为性高洁，鲜食寡欲，所居必焚香扫地而坐，冥心象外。天宝时，扈从游幸。永泰中，任洛阳丞，迁京兆府功曹。大历十四年，自县令制除栎阳令，以疾辞归，寓善福寺精舍。建中二年，由前资除比部员外郎，出为滁州刺史。居倾之，改江州刺史。追赴阙，改左司郎中。或冒其进，媒孽之。贞元初，又出为苏州刺史。大和中，以太仆少卿兼御史中丞，为诸道盐铁转运、江淮留后。罢居永定，斋心屏除人事。初，公豪纵不羁，晚岁逢杨开府，赠诗言事曰：“少事武皇帝，无赖恃恩私。身作里中横，家藏亡命儿。朝持樗υ局，暮窃东邻姬。司隶不敢捕，立在白玉墀。骊山风雪夜，长杨羽猪时。一字都不识，饮酒肆顽痴。武皇升仙去，憔悴被人欺。读书事已晚，把笔学题诗。两府始收迹，南宫谬见推。非才果不容，出守抚嫠。忽逢杨开府，论旧涕俱垂。坐客何由识，唯有故人知。”足见古人真率之妙也。论云：“诗律自沈、宋之下，日益靡，锼章刻句，揣合浮切，音韵婉谐，属对藻密，而闲雅平淡之气不存矣。独应物驰骤建安以还，各有风韵，自成一家之体，清深雅丽，虽诗人之盛，亦罕其伦，甚为时论所右。而风情不能自已，如赠米嘉荣、杜韦娘等作，皆杯酒之间，见少年故态，无足怪矣。有集十卷，今传于世。
    ○皎然上人
    皎然，字清昼，吴兴人。俗姓谢，宋灵运之十世孙也。初入道，肄业杼山，与灵彻、陆羽同居妙喜寺。羽于寺旁创亭，以癸丑岁癸卯朔癸亥日落成，湖州刺史颜真卿名以“三癸”，皎然赋诗，时称“三绝”。真卿尝于郡斋集文士撰《韵海镜源》，预其论著，至是声价藉甚。贞元中，集贤御书院取高僧集上人文十卷，藏之，刺史于ν为之序。李端在匡岳，依止称门生。一时名公，俱相友善，题云“昼上人“是也。时韦应物以古淡矫俗，以尝拟其格，得数解为贽，韦心疑之。明日，又录旧制以见，始被领略，曰：“人各有长，盖自天分。子而为我，失故步矣。但以所诣，自名可也。”公心服之。往时住西林寺，定余多暇，因撰序作诗体式，兼评古今人诗，为《昼公诗式》五卷，及撰《诗评》三卷，皆议论精当，取舍从公，整顿狂澜，出色骚雅。公性放逸，不缚于常律。初，房太尉早岁隐终南峻壁之下，往往闻湫中龙吟，声清而静，涤人邪想。时有僧潜戛三金以写之，惟铜酷似。房公往来，他日至山寺，闻林岭间有声，因命僧出其器，叹曰：“此真龙吟也。”大历间，有秦僧传至桐江，皎然戛铜宛效之，以警深寂。缁人有献讥者，公曰：“此达僧之事，可以嬉禅。尔曹胡凝滞于物，而以琐行自拘耶？”时人高之。公外学超然，诗兴闲适，居第一流、第二流不过也。诗集十卷。
    ○武元衡
    元衡，字伯苍，河南人。建中四年薛展榜进士。元和三年，以门下侍郎平章事，出为剑南节度使。后秉政，明年早朝，遇盗从暗中射杀之。元衡工诗，虽时见雕镌，不动机构，要非高斫之所深忌。每好事者传之，被于丝竹。尝夏夜作诗曰：“夜久喧暂息，池台惟月明。无因驻清景，日出事还生。”翌日遇害，诗盖其谶也。议者谓工诗而宦达者惟高适，达宦而诗工者惟元衡。今有《临淮集》十卷传于世。
    ○窦常
    常，字中行，叔向之子也。京兆人。大历十四年王储榜及第。初历从事，累官水部员外郎，连除阆、夔、江、抚四州刺史。后人为国子祭酒而终。常兄弟五人，联芳比藻，词价霭然，法度风流，相距不远。且俱陈力王事，膺宠清流，岂怀玉迷津区区之比哉。后人集所著诗通一百首为五卷，名《窦氏联珠集》，谓若五星然。常集十八卷，及撰韩至皎然三十人诗，合三百五十篇为《南薰集》，各系以赞，为三卷，今并传焉。
    ○窦牟
    牟，字贻周，贞元二年张正甫榜进士。初，学问于江东，家居孝谨，善事继母，奇文异行，闻于京师。舅给事中袁高，当时专重名，甄拔甚多，而牟未尝干谒，竟捷文场。始佐六府五公，八迁至检校虞部。元和五年，拜尚书虞部郎中，转洛阳令、都官郎中，出为泽州刺史。仕终国子司业。牟晚从昭义卢从史，从史浸骄，牟度不可谏，即移疾归，居东都别业。长庆二年卒。昌黎韩先生为之《墓志》云。
    ○窦群
    群，字丹列，初隐毗陵，称处士。性至孝，定省无少怠。及母卒，哀踊不已，啮一指置棺中，结庐墓次。终丧，苏州刺史韦夏卿荐之，举孝廉，德宗擢为左拾遗。宪宗立，转吏部郎中，出为唐州刺史。节度使于ν奇之，表以自副。武元衡辅政，荐为御史中丞。群引吕温、羊士谔为御史，宰相李吉甫不可。群等怨，遂捃摭吉甫阴事告之。帝面覆多诳，大怒，欲杀群等，吉甫又为力救得解。出为黔南观察使，迁容管经略使，卒官所。家无余财，惟图书万轴耳。
    ○窦庠
    庠，字胄卿，尝应辟三佐大府，调奉先令，迁东都留守判官，拜户部员外郎。贞元中，出为婺、登二州刺史。平生工文甚苦，著述亦多，今并传之。
    ○窦巩
    巩，字友封，状貌瑰伟，少博览，无不通。性宏放，好谈古今，所居多长者车辙。时诸兄已达，巩尚来场屋间，颇抑初志。作《放鱼》诗云：“黄金赎得免刀痕，闻道禽鱼亦感恩。好去长江千万里，不须辛苦上龙门。”人知其述怀也。元和二年王源中榜进士。佐缁青幕府，累迁秘书少监，拜御史中丞，仕终武昌观察副使。巩平居与人言不出口，时号为“嗫嚅翁“云。
    ○刘言史
    言史，赵州人也。少尚气节，不举进士。工诗，美丽恢赡，世少其伦。与李贺、孟郊同时为友。冀镇节度使王武俊颇好词艺，言史造之，特加敬异。武俊尝猎，有双鸭起蒲稗间，一矢联之，遂于马上草《射鸭歌》以献。因表荐请官，诏授枣强令，辞疾不就，当时重之。故相国陇西公李夷简为汉南节度，与言史少同游习，因遣以襄阳髹器千事，赂武俊请之。由是为汉南幕宾，日与谈宴，歌诗唱答，大播清才。问言史所欲为，曰：“司功掾甚闲，或可承阙。”遂署。虽居官曹，敬待埒诸从事。岁余奏升秩，诏下之日，不恙而终。公初以言史相薄，不俗贵，以惜其寿。至是恸哭之曰：“果然，微禄杀吾爱客也！”厚葬于襄城。皮日休称其赋雕金篆玉，牢奇笼怪，百锻为字，千炼成句，真佳作也。有《歌诗》六卷，今传。
    ○刘商
    商，字子夏，徐州彭城人。擢进士第。贞元中，累官比部员外郎，改虞部员外郎。数年，迁检校兵部郎中。后出为汴州观察判官，辞疾挂印，归旧业。商性好酒，苦家贫。尝对花临月，悠然独酌，亢音长谣，放适自遂。赋诗曰：“春草秋风老此身，一飘长醉任家贫。醒来还爱浮萍草，飘寄官河不属人。”乐府歌诗，高雅殊绝。《拟蔡琰胡笳曲》，炙当时。仍工画山水树石，初师吴郡张ロ，后自造真。张贬衡州司马，有惆怅之诗。好神仙，炼金骨，后隐义兴胡父渚，结侣幽人，世传冲虚而去，可谓江海冥灭，山林长往者矣。有集十卷，今传，武元衡序之云。
    ●卷五
    ○卢仝
    仝，范阳人。初隐少室山，号玉川子。家甚贫，惟图书堆积。后卜居洛城，破屋数间而已。一奴，长须，不裹头；一婢，赤脚，老无齿。终日苦哦，邻僧送米。朝廷知其清介之节，凡两备礼征为谏议大夫，不起。时韩愈为河南令，爱其操，敬待之。尝为恶少所恐，诉于愈，方为申理，仝复虑盗憎主人，愿罢之，愈益服其度量。元和间，月蚀，仝赋诗，意讥切当时逆党，愈极称工，余人稍恨之。时王涯秉政，胥怨于人。及祸起，仝偶与诸客会食涯书馆中，因留宿，吏卒掩捕，仝曰：“我卢山人也，于众无怨，何罪之有“吏曰：“既云山人，来宰相宅，容非罪乎“苍忙不能自理，竟同甘露之祸。仝老无发，奄人于脑后加钉。先是生子名“添丁”，人以为谶云。仝性高古介僻，所见不凡近。唐诗体无遗，而仝之所作特异，自成一家，语尚奇谲，读者难解，识者易知。后来仿效比拟，遂为一格宗师。有集一卷，今传。古诗云：“枯鱼过河泣，何时悔复及。作书与鲂与，相戒慎出入。”斯所以防前之覆辙也。仝志怀霜雪，操拟松百，深造括囊之高，夫何户庭之失。噫，一蹈非地，旋踵逮殃，玉石俱烂，可不痛哉！
    ○马异
    异，睦州人也。兴元元年礼部侍郎鲍防下进士第二人。少与皇甫同砚席，赋性高疏，词调怪涩，虽风骨棱棱，不免枯瘠。卢仝闻之，颇合己志，愿与结交，遂立同异之论，以诗赠答，有云：“昨日仝不同，异自异，是谓大同而小异。今日仝自同，异不异，是谓同不往而异不至。”斯亦怪之甚也。后不知所终。集今传世。
    ○刘叉
    叉，河朔间人，一节士也。少尚义行侠，傍观切齿，因被酒杀人亡命，会赦乃出。更改志从学，能博览，工为歌诗，酷好卢仝、孟郊之体，造语幽蹇，议论多出于正。《冰柱》、《雪车》二篇，含蓄风刺，出二公之右矣。时樊宗师文亦尚怪，见而独拜之。恃故时所负，自顾俯仰不能与世合，常破履穿结，筑环堵而居休焉。闻韩吏部接天下贫士，步而归之，出入门馆无间。时韩碑铭独唱，润笔之货盈缶，因持案上金数斤而去，曰：“此谀墓中人所得耳，不若与刘君为寿。”愈不能止。其旷达至此。初。玉川子履道守正，反关著述，《春秋》之学，尤所精心，时人不得见其书，惟叉惬意，曾授之以奥旨，后无所传。叉刚直，能面白人短长，其服义则又弥缝若亲属然。后以争语不能下客，去游齐鲁，不知所终。诗二十七篇，今传。
    ○李贺
    贺，字长吉，郑王之孙也。七岁能辞章，名动京邑。韩愈、皇甫览其作，奇之而未信，曰：“若是古人，吾曹或不知，是今人，岂有不识之理。”遂相过其家，使赋诗。贺总角荷衣而出，欣然承命，旁若无人，援笔题曰《高轩过》。二公大惊，以所乘马命联镳而还，亲为束发。贺父名晋肃，不得举进士，公为著《讳辩》一篇。后官至太常寺奉礼郎。贺为人纤瘦，通眉，长指爪，能疾书。旦日出，骑弱马，从平头小奴子，背古锦囊，遇有所得，书置囊里。凡诗不先命题，及暮归，太夫人使婢探囊中，见书多，即怒曰：“是儿要呕出心乃已耳！”上灯，与食，即从婢取书，研墨叠纸足成之。非大醉吊丧，率如此。贺诗稍尚奇诡，组织花草，片片成文，所得皆惊迈，绝云翰墨畦径，时无能效者。乐府诸诗，云韶众工，谐于律吕。尝叹曰：“我年二十不得意，一生愁心，谢如梧叶矣。”忽疾笃，恍惚昼见人绯衣贺赤虬腾下，持一版书，若太古雷文，曰：“上帝新作白玉楼成，立召君作记也。”贺叩头辞，谓母老病，其人曰：“无上比人间差乐，不苦也。”居倾，窗中勃勃烟气，闻车声甚速，遂绝。死时才二十七，莫不怜之。李藩缀集其歌诗，因托贺表兄访所遗失，并加点窜，付以成本。弥年绝迹。乃诘之，曰：“每恨其傲忽，其文己焚之矣。“今存十之四五。杜牧为序者五卷，今传。孟子曰：“其进锐者其退速。”信然。贺天才俊拔，弱冠而有极名。天夺之速，岂吝也耶若少假行年，涵养盛德，观其才，不在古人下矣。今兹惜哉！
    ○李涉
    涉，洛阳人，渤之仲兄也。自号清溪子。早岁客梁园，数逢乱兵，避地南来，乐佳山水，卜隐匡庐香炉峰下石洞间。尝养一白鹿，甚驯狎，因名所居曰白鹿洞。与弟渤、崔膺昆季茅舍相接。后徙居终南，偶从陈许辟命，从事行军。未几，以罪谪夷陵宰，十年蹭蹬峡中，病疟成痼，自伤羁逐，头颅又复如许。后遇赦得还，赋诗云：“荷蓑不是人间事，归去沧江有钓舟。”遂放船重来访吴、楚旧游，登天台石桥，望海得风水之便，挂席浮潇、湘、岳阳，逢张祜话故，因盘桓。归洛下，营草堂，隐少室。身自耕耘，妾能织，稚子供渔樵，拓落生计，伶俜酒乡，罕交人事。大和中，宰相累荐，征起为太学博士，致仕。卒。妻亦入道。涉工为诗，词意卓荦，不群世俗。长篇叙事，如行云流水，无可牵制，才名一时钦动。初，尝过九江皖口，遇夜客，方ㄣ伏，问何人曰：“李山人。”豪首曰：“若是，勿用剽夺。久闻诗名，愿题一篇足矣。”涉欣然书曰：“暮雨潇潇江上村，绿林豪客夜知闻。他时不用藏名姓，世上如今半是君。”大喜，因以牛酒厚遗，再拜送之。夫以跖、乔之辈，犹曰怜才，而至宝横道，君子不顾，忍哉。诗集一卷，今传。
    ○朱昼
    昼，广陵人。贞元间，慕孟郊之名，为诗格范相似，曾不远千里而访之，不厌勤苦，体尚奇涩。与李涉友善，相酬唱。昼《古镜》诗云：“我有古时镜，初自坏陵得。蛟龙犹泥蟠，魑魅幸月蚀。磨久见菱蕊，青于蓝水色。赠君将照心，无使心受惑。“凡如此警策者稍多，今传于世。
    ○贾岛
    岛，字阆仙，范阳人也。初，连败文场，囊箧空甚，遂为浮屠，名无本。来东都，旋往京，居青龙寺。时禁僧午后不得出，为诗自伤。元和中，元、白变尚轻浅，岛独按格入僻，以矫浮艳。当冥搜之际，前有王公贵人皆不觉，游心万仞，虑入无穷。自称碣石山人。尝叹曰：“知余素心者，惟终南紫阁、白阁诸峰隐者耳。”嵩丘有草庐，欲归未得，逗留长安。虽行坐寝食，苦吟不辍。尝跨蹇驴张盖，横截天衢，时秋风正厉，黄叶可扫，遂吟曰：“落叶满长安。”方思属联，杳不可得，忽以“秋风吹渭水“为对，喜不自胜。因唐突大京兆刘栖楚，被系一夕，旦释之。后复乘闲策蹇访李余幽居，得句云：“鸟宿池中树，僧推月下门。”又欲作“僧敲”，炼之未定，吟哦引手作推敲之势，傍观亦讶。时韩退之尹京兆，车骑方出，不觉冲至第三节，左右拥到马前，岛具实对，未定推敲，神游象外，不知回避。韩驻久之曰：“敲字佳。”遂并辔归，共论诗道，结为布衣交，遂授以文法，去浮屠，举进士。愈赠诗云：“孟郊死葬北邙山，日月风云顿觉闲。天恐文章浑断绝，再生贾岛在人间。”自此名著。时新及第，寓居法乾无可精舍，姚合、王建、张籍、雍陶，皆琴樽之好。一日，宣宗微行至寺，闻钟楼上有吟声，遂登，于岛案上取卷览之，岛不识，因作色攘臂，睨而夺取之曰：“郎君鲜Ο自足，何会此耶“帝下楼去。既而觉之，大恐，伏阙待罪，上讶之。他日，有中旨，令与一清官谪去者，乃授遂州长江主簿。后稍迁普州司仓。临死之日，家无一钱，惟病驴、古琴而已。当时谁不爱其才，而惜其命薄。岛貌清意雅，谈玄抱佛，所交悉尘外之人。况味萧条，生计吾。自题曰：“二句三年得，一吟双泪流。知音如不赏，归卧故山秋。”每至除夕，必取一岁所作置几上，焚香再拜，酹酒祝曰：“此吾终年苦心也。”痛饮长谣而罢。今集十卷，并《诗格》一卷，传于世。
    ○庄南杰
    南杰，与贾岛同时，曾从受学。工乐府杂歌，诗体似长吉，气虽遒壮，语过镌凿，盖其天资本劣，未免按抑，不出自然，亦一好奇尚僻之士耳。集二卷，今行。
    ○张碧
    碧，字太碧。贞元间举进士，累不第，便觉三山跬步，云汉咫尺。初慕李翰林之高躅，一杯一咏，必见清风，故其名字皆亦逼似，如司马长卿希蔺相如为人也。天才卓绝，气韵不凡，委兴山水，投闲吟酌，言多野意，俱状难摹之景焉。有《歌行集》二卷传世。子瀛。
    ○朱放
    放，字长通，南阳人也。初，居临汉水，遭岁歉，南来卜隐剡溪、镜湖间。排青紫之念，结庐云卧，钓水樵山。尝著白接，鹿裘笋屦，盘桓酒家。时江浙名士如林，风流儒雅，俱从高义。如皇甫兄弟，皎、彻上人，皆山人良友也。大历中，嗣曹王皋镇江西，辟为节度参谋。有《别同志》曰：“潺寒溪上，自此成离别。回首望归人，移舟逢暮雪。频行识草树，渐老伤年发。唯有白云心，为向东山月。”未几，不乐鞅掌，扁舟告还。贞元二年，诏举韬晦奇才，特下聘礼，拜左拾遗，不就，表谢之。忘怀得失，以此自终。放工诗，风度清越，神情萧散，非寻常之比。集二卷，今行于世。
    ○羊士谔
    士谔，贞元元年礼部侍郎鲍防下进士。顺宗时，累至宣歙巡官，为王叔文所恶，贬汀州宁化尉。元和初，宰相李吉甫知奖，擢为监察御史，掌制诰。后以与窦群、吕温等诬论宰执，出为资州刺史。士谔工诗，妙造梁《选》，作皆典重。早岁尝游女几山，有卜隐之志，勋名相迫，不遂初心。有诗集行于世。
    ○姚系
    系，河中人。贞元元年进士，与韦应物同时。有诗名，工古调，善弹琴，好游名山，希踪谢、郭，终身不言禄，禄亦不及之也。与林栖谷隐之士往还酬酢，兴趣超然。弟伦，诗亦清丽，有集，并传。
    ○麴信陵
    信陵，贞元元年郑全济榜及第。仕为舒州望江县令，卒。工诗，有集一卷，今传。
    ○张登
    登，初隐居。性刚洁，幅巾短褐，交友名公。后就辟，历卫府参谋，迁廷尉平。久之，拜监察御史。贞元中，改河南士曹掾，迁殿中侍御史、漳州刺史，退居告老。尝晚春乘轻车出南薰门，抵暮诣宜春门入，关吏捧牌请书官位，登醉题曰：“闲游灵沼送春回，关吏何须苦见猜。八十老翁无品秩，三曾身到凤池来。”其狷迫如此。数年，坐公累被劾，吏议捃摭不堪，感疾而卒。有集六卷，权德舆为序云。
    ○令狐楚
    楚，字壳士，敦煌人也。五岁能文章。贞元七年尹枢榜进士及第。时李说、严绶、郑儋继领太原，高其才行，引在幕府，由掌书记至判官。德宗喜文，每省太原奏疏，必能辨楚所为，数称美之。宪宗时，累擢知制诰。皇甫荐为翰林学士，迁中书舍人，拜中书侍郎、同平章事。楚工诗，当时与白居易、元稹、刘禹锡唱和甚多。有《漆奁集》一百三十卷，行于世。自称曰：“白云孺子”。
    ○杨巨源
    巨源，字景山，蒲中人。贞元五年刘太真下第二人及第。初为张弘靖从事，拜虞部员外郎，后迁太常博士、国子祭酒。大和中，为河中少尹，入拜礼部郎中。巨源才雄学富，用意声律，细挹得无穷之源，缓隽有愈永之味。长篇刻琢，绝句清泠，盖得于此而失于彼者矣。有诗一卷，行于世。
    ○马逢
    逢，关中人。贞元五年卢顼榜进士。佐镇戎幕府，尝从军出塞。得诗名，篇篇警策。有集今传。
    ○王涯
    涯，字广津，贞元八年贾棱榜及第。博学工文，尤多雅思。梁肃异其才，荐于陆贽。又举宏辞。宪宗时，知制诰、翰林学士，俄拜中书侍郎、平章事。长庆中，节度剑南，召为御史大夫，迁户部尚书，监盐铁使。进仆射。涯榷盐苛急，百姓怨之。及甘露祸起，就诛，悉诟骂，投以瓦砾，须臾成堆。性啬，不蓄妓妾，家财累钜万，尝布衣蔬食。酷好前古名书名画，充积左右，有不可得，必百计倾陷以取之。及家破，往来人得卷轴，皆剔取奁盒金玉牙锦，余弃道途，车马践踏，悉损污矣。惜哉！善为诗，风韵遒然，殊超意表。集十卷，今传。否泰递复，盈虚消息，乃理之常。夫物盛者，衰之渐也；散者，积之极也。有能终满而不覆者乎！况图书人变化之际，神物所深忌者焉。前修耽玩成癖，往往杀身，犹非剽剥而至也。王涯掊克聚敛，以邀穹爵，逼孤凌弱，以积珍奇，知己之利，忘人之害，至于天夺其魄，鬼瞰其家，一旦飘零，殊可长叹。孟子曰：“死矣，盆成括。”《传》曰：“货悖而入者，亦悖而出。”不亦宜哉。庶来者之少戒云。
    ○韩愈
    愈，字退之，南阳人。早孤依嫂，读书日记数千言，通百家。贞元八年擢第。凡三指光范上书，始得调。董晋表署宣武节度推官。汴军乱，去依张建封，辟府推官。迁监察御史。上疏论宫市，德宗怒，贬阳山令。有善政，改江陵法曹参军。元和中，为国子博士、河南令。愈以才高难容，累下迁，乃作《进学解》以自谕。执政奇其才，转考功、知制诰，进中书舍人。裴度宣慰淮西，奏为行军司马。贼平，迁刑部侍郎。宪宗遣使迎佛骨入禁中，因上表极谏，帝大怒，欲杀，裴度、崔群力救，乃贬潮州刺史。任后上表，陈情哀切，诏量移袁州刺史。召拜国子祭酒，转兵部侍郎、京兆尹、兼御史大夫。长庆四年卒。公英伟间生，才名冠世，继道德之统，明列圣之心。独济狂澜，词彩灿烂，齐、梁绮艳，毫发都捐。有冠冕玉之气，宫商金石之音，为一代文宗，使颓纲复振，岂易言也哉固无辞足以赞述云。至若歌诗累百篇，而驱驾气势，若掀雷走电，撑决于天地之垠，词锋学浪，先有定价也。时功曹张署亦工诗，与公同为御史，又同迁谪，唱答见于集中。有诗赋杂文等四十卷，今行于世。
    ○柳宗元
    宗元，字子厚，河东人。贞元九年苑论榜第进士。又试博学宏辞，授校书郎，调蓝田县尉，累迁监察御史里行。与王叔文、韦执谊善，二人引之谋事，擢礼部员外郎，欲大用，值叔文败，贬邵州刺史，半道，有诏贬永州司马。遍贻朝士书言情，众忌其才，无为用心者。元和十年，徙柳州刺史。时刘禹锡同谪，得播州，宗元以播非人所居，且禹锡母老，具奏以柳州让禹锡，而自往播，会大臣亦有为请者，遂改连州。宗元在柳多惠政，及卒，百姓追慕，立祠享祀，血食至今。公天才绝伦，文章卓伟，一时辈行，咸推仰之。工诗，语意深切，发纤于简古，寄至味于淡泊，非余子所及也。司空图论之曰：“梅止于酸，盐止于咸，饮食不可无，而其美常在酸咸之外，可以一唱而三叹也。子厚诗在陶渊明下，韦应物上，退之豪放奇险则过之，而温厉靖深不及也。”今诗赋杂文等三十卷，传于世。
    ○陈羽
    羽，江东人。贞元八年，礼部侍郎陆贽下第二人登科，与韩愈、王涯等共为龙虎榜。后仕历东宫卫佐。羽工吟，与灵一上人交游唱答。写难状之景，了了目前；含不尽之意，皎皎言外。如《自遣》诗云：“稚子新能编笋笠，山妻旧解补荷衣。秋山隔岸清猿叫，湖水当门白鸟飞。”此景何处无之，前后谁能道者二十八字，一片画图，非造次之谓也。警句甚多。有集传于世。
    ○刘禹锡
    禹锡，字梦得，中山人。贞元九年进士。又中博学宏辞科，工文章。时王叔文得幸，禹锡与之交，尝称其有宰相器。朝廷大议，多引禹锡及柳宗元与议禁中。判度支盐铁案，凭藉其势，多中伤人。御史窦群劾云：“挟邪乱政。”即日罢。宪宗立，叔文败，斥朗州司马。州接夜郎，俗信巫鬼，每祠，歌《竹枝》，鼓吹俄延，其声伧伫。禹锡谓屈原居沅、湘间，作《九歌》，使楚人以迎送神。乃倚声作《竹枝辞》十篇，武陵人悉歌之。始，坐叔文贬者，虽赦不原。宰相哀其才且困，将澡用之，乃悉诏补远州刺史，谏官奏罢之。时久落魄，郁郁不自抑，其吐辞多讽托远，意感权臣，而憾不释。久之，召还，欲任南省郎，而作《玄都观看花君子》诗，语讥忿，当路不喜，又谪守播州。中丞裴度言：“播，猿所宅，且其母年八十余，与子死决，恐伤陛下孝治，请稍内迁。”乃易连州，又徙夔州。后由和州刺史入为主客郎中。至京后，游玄都咏诗，且言：“始谪十年，还辇下，道士种桃，其盛苦霞。又十四年而来，无复一存，唯兔葵燕麦动摇春风耳。“权近闻者，益薄其行。裴度荐为翰林学士，俄分司东都，迁太子宾客。会昌时，加检校礼部尚书，卒。公恃才而放，心不能平，行年益晏，偃蹇寡合，乃以文章自适。善诗，精绝，与白居易酬唱颇多，尝推为“诗豪”，曰：“刘君诗在处，有神物护持。”有集四十卷，今传。
    ○孟郊
    郊，字东野，洛阳人。初隐嵩少，称处士。性介，不谐合。韩愈一见为忘形交，与唱和于诗酒间。贞元十二年李程榜进士，时年五十矣。调溧阳尉。县有投金濑、平陵城，林薄蓊，下有积水。郊间往坐水傍，命酒挥琴，裴回赋诗终日，而曹务多废。县令白府，以假尉代之，分其半俸。辞官家居。李翱分司洛中，日与谈宴，荐于兴元节度使郑余庆，遂奏为参谋，试大理评事，卒。余庆给钱数万营葬，仍赡其妻子者累年。张藉谥为贞曜先生，门人远赴心丧。郊拙于生事，一贫彻骨，裘褐悬结，未尝俯眉为可怜之色。然好义者更遗之。工诗，大有理致，韩吏部极称之。多伤不遇，年迈家空，思苦奇涩，读之每令人不欢，如“借车载家具，家具少于车。“如《谢炭》云“吹霞弄日光不定，暖得曲身成直身”，如“愁人独有夜烛见，一纸乡书泪滴穿”，如《下第》云“弃置复弃置，情如刀剑伤“之类，皆哀怨清切，穷人冥搜。其初登第，吟曰：“昔日龌龊不足嗟，今朝旷荡思无涯。春风得意马蹄疾，一日看尽长安花。”当时议者，亦见其气度窘促，卒漂沦薄宦，诗谶信有之矣。天实为之，谓之何哉！李观论其诗，曰“高处在古无上，平处下顾二谢“云。时陆长源工诗，相与来往，篇什稍多，亦佳作也。有《咸池集》十卷，行于世。
    ○戴叔伦
    叔伦，字幼公，润州金坛人。师事萧颖士为门生。赋性温雅，善举止，能清谈，无贤不肖，相接尽心。工诗。贞元十六年陈权榜进士。尝在租庸幕下数年，夕惕匪怠。吏部尚书刘公与祠部员外郎张继书，博访选材，日揖宾客，叔伦投刺，一见称心，遂就荐。累迁抚州刺史。政拟龚、黄，民乐其治，圜扉寂然，鞠为茂草，诏书褒美，封谯郡男，加金紫。后迁容管经略使，威名益振，治亦清明，仁恕多方，所至称最。德宗赋《中和节诗》，遣使者宠赐，世以为荣。还，上表请为道士，未几卒。叔伦初以淮、汴寇乱，鱼肉江上，携亲族避地来鄱阳。肄业勤苦，志乐清虚，闭门却扫，与处士张众甫、朱放素厚，范、张之期，曾不虚月。诗兴悠远，每作惊人。有《述稿》十卷，今传于世。
    ○张仲素
    仲素，字绘之。贞元十四年李随榜进士，与李翱、吕温同年。以中朝无援不调，潜耀久之，复中博学宏辞，始任武康军从事。贞元二十年，迁司勋员外郎，除翰林学士。时宪宗求卢纶诗文遗草，敕仲素编集进之。后拜中书舍人。仲素能属文，法度严确。魏文帝有云：“文以意为主，以气为辅，以词为卫。”此言得之矣。其每词未达而意先备也。善诗，多警句。尤精乐府，往往和在宫商，古人有未能虑及者。集一卷，及《赋枢》三卷，今传。
    ○吕温
    温，字和叔，河中人。初从陆贽治《春秋》，梁肃为文章。贞元十四年李随榜及第。中宏辞。与王叔文厚善，骤迁左拾遗，除侍御史。使吐蕃，留不得遣弥年。温在绝域，常自悲惋。元和元年还，进户部员外郎。与窦群、羊士谔相爱。群为中丞，荐温为御史，宰相李吉甫持久不报。会吉甫病，夜召术上，群等因奏之，事见群传。上怒，贬筠州，再贬道州刺史，诏徙衡州，卒官所。温藻翰粗赡，一时流辈咸推尚。性险躁，谲怪而好利。今有集十卷，行于世。
    ○张籍
    籍，字文昌，和州乌江人也。贞元十五年封孟绅榜及第。授秘书郎，历太祝，除水部员外郎。初至长安，谒韩愈，一会如平生欢，才名相许，论心结契。愈力荐为国子博士。然性狷直，多所责讽于愈，愈亦不忌之。时朝野名士皆与游，如王建、贾岛、于鹄、孟郊诸公集中，多所赠答，情爱深厚。皆别家千里，游宦四方，瘦马羸童，青衫乌帽，故每邂逅于风尘，必多殷勤之思，衔杯命素，又况于同志者乎。声调相似，况味颇同。公于乐府古风，与王司马自成机轴，绝世独立。自李、杜之后，风雅道丧，至元和中，暨元、白歌诗，为海内宗匠，谓之“元和体”，病格稍振，无愧洪河砥柱也。乐天赠诗曰：“张公何为者业文三十春。尤工乐府词，举代少其伦。”仕终国子司业。有集七卷，传于世。
    ○雍裕之
    裕之，蜀人。有诗名。贞元后数举进士不第，飘蓬四方。为乐府，极有情致。集一卷，今传。
    ○权德舆
    德舆，字载之，秦州人。未冠，以文章称诸儒间。韩洄黜陟河南，辟置幕府。复从江西观察使李兼府为判官。德宗闻其材，召为太常博士，改左补阙，中间累上书直言，迁起居舍人。贞元十五年知制诰，进中书舍人。宪宗初，历兵部侍郎、太子宾客。以陈说谋略多中，元和五年自太常卿拜礼部尚书、同中书门下平章事。德舆善辩论，开陈古今，觉悟人生。主辅相，尚宽，不甚察察。封扶风郡公。德舆能赋诗，工古调乐府，极多情致。积思经术，无不贯综，手不释卷。虽动止无外饰，其酝藉风流，自然可慕。贞元、元和间，为荐绅羽仪。有文集，今传，杨嗣复为序。
    ○长孙佐辅
    佐辅，朔方人。举进士下第，放怀不羁。弟公辅，贞元间为吉州刺史，遂往依焉。后卒不宦，隐居以求志。然风流酝藉，一代名儒。诗格词情，繁缛不杂，卓然有英迈之气。每见其拟古、乐府数篇，极怨慕伤感之心，如水中月，如镜中相，言可尽而理无穷也。集今传。
    ○杨衡
    衡，字中师，人。天宝间避地西来，与符载、崔群、李渤同隐庐山，结草堂于五老峰下，号“山中四友”，日以琴酒寓意，云月遣怀。衡诗工，苦于声韵奇拔，非常格敢窥其涯。尝吟罢，自赏其作，抵掌大笑，长谣曰：“一一鹤声飞上天！”谓其响彻如此，人亦叹伏。试大理评事。往来多山僧道士，为方外之期。诗一卷，今传于世。
    ●卷六
    ○白居易
    居易，字乐天，太原下わ人。弱冠名未振，观光上国，谒顾况。况，吴人，恃才少所推可，因谑之曰：“长安百物皆贵，居大不易！”及览诗卷，至“离离原上草，一岁一枯荣，野火烧不尽，春风吹又生，“乃叹曰：“有句如此，居天下亦不难。老夫前言戏之尔。”贞元十六年，中书舍人高郢下进士、拔萃皆中，补校书郎。元和元年，作乐府及诗百余篇，规讽时事，流闻禁中，上悦之。召拜翰林学士，历左拾遗。时盗杀宰相，京师汹汹，居易首上疏，请亟捕贼。权臣有嫌其出位，怒，俄有言居易母堕井死，而赋《新井篇》言既浮华，行不可用，贬江州司马。初以勋庸暴露不宜，实无他肠，怫怒奸党，遂失志。亦能顺所遇，托浮屠死生说，忘形骸者。久之，转中书舍人，知制诰。河朔乱，兵出无功，又言事不见听，乞外，除为杭州刺史。文宗立，召迁刑部侍郎。会昌初，致仕，卒。居易累以忠鲠遭摈，乃放纵诗酒。既复用，又皆幼君，仕情顿尔索寞。卜居履道里，与香山僧如满等结净社，疏沼种树，构石楼，凿八节滩，为游赏之乐，茶铛酒杓不相离。尝科头箕踞，谈禅咏古，晏如也。自号“醉吟先生”，作传。酷好佛，亦经月不荤，称“香山居士”。与胡杲、吉皎、郑据、刘真、卢贞、张浑、如满、李文爽燕集，皆高年不仕，日相招致，时人慕之，绘《九老图》。公诗以六义为主，不尚艰难。每成篇，必令其家老妪读之，问解则录。后人评白诗如山东父老课农桑，言言皆实者也。鸡林国行贾售于其国相，率篇百金，伪者即能辨之。与元稹极善胶漆，音韵亦同，天下曰“元、白”。元卒，与刘宾客齐名，曰“刘、白“云。公好神仙，自制飞云履，焚香振足，如拨烟雾，冉冉生云。初来九江，居庐阜峰下，作草堂烧丹，今尚存。有《白氏长庆集》七十五卷，及所撰古今事实为《六帖》，及述作诗格法，欲自除其病，名《白氏金针集》三卷，并行于世。
    ○元稹
    稹，字微之，河南人。九岁工属文，十五擢明经，书判入等，补校书郎。元和初，对策第一，拜左拾遗。数上书言利害，当路恶之，出为河南尉。后拜监察御史，按狱东川。还次敷水驿，中人仇士良夜至，稹不让邸，仇怒，击稹败面。宰相以稹年少轻威，失宪臣体，贬江陵士曹参军，李绛等论其枉。元和末，召拜膳部员外郎。稹诗变体，往往宫中乐色皆诵之，呼为才子。然缀属虽广，乐府专其警策也。初在江陵，与监军崔潭峻善。长庆中，崔进其歌诗数十百篇，帝大悦，问今安在，曰：“为南宫散郎。”擢祠部郎中、知制诰，俄迁中书舍人、翰林承旨，后拜同中书门下平章事。初以瑕衅，举动浮薄，朝野杂笑，未几罢。然素无检，望轻，不为公议所右，除武昌节度使，卒。在越时，辟窦巩。巩工诗，日酬和，故镜湖、秦望之奇益传，时号“兰亭绝唱”。微之与白乐天最密，虽骨肉未至，爱慕之情，可欺金石，千里神交，若合符契，唱和之多，无逾二公者。有《元氏长庆集》一百卷及《小集》十卷，今传。夫松柏饱风霜，而后胜梁栋之任，人必劳饿空乏，而后无充诎之态。誉早必气锐，气锐则志骄，志骄则敛怨。先达者未足喜，晚成者或可贺。况庆吊相望于门闾，不可测哉。人评元诗如李龟年说天宝遗事，貌悴而神不伤。况尤物移人，侈俗迁性，足见其举止斐薄丰茸，仍且不容胜己，至登庸成忝，贻笑于多士，其来尚矣。不矜细行，终累大德。岂不闻言行君子之枢机，荣辱之主耶古人不耻能治而无位，耻有位而不能治也。
    ○李绅
    绅，字公垂，亳州人。元和元年武翊黄榜进士，与皇甫同年。补国子助教。穆宗召为翰林学士，累迁中书舍人。武宗即位，拜中书侍郎平章事。绅为人短小精悍，于诗特有名，号“短李”。与李德裕、元稹同时，称“三俊”。集名《追昔游》，多纪行之作。又《批答》一卷，皆传。初为寿州刺史，有秀才郁浑，年甫弱冠，应百篇科，绅命题试之，未昏而就，警句佳意甚多，亦有集，今传。
    ○鲍溶
    溶，字德源，元和四年韦榜第进士，在杨汝士一时。与李端公益少同袍，为尔汝交。初隐江南山中避地。家苦贫，劲气不扰，羁旅四方，登临怀昔，皆古今绝唱。过陇头古天山大阪，泉水呜咽，分流四下，赋诗曰：“陇头水，千古不堪闻。生归苏属国，死别李将军。细响风凋草，清哀雁入云。”其警绝大概如此。古诗乐府，可称独步。盖其气力宏赡，博识清度，雅正高古，众才无不备具云。卒飘蓬薄宦，客死三川。有集五卷，今传。
    ○张又新
    又新，字孔昭，深州人也。初应宏辞第一，又为京兆解头。元和九年礼部侍郎韦贯之下状元及第，时号为“张三头”。应辟为广陵从事，历补阙。为性倾邪，谄事宰相李逢吉，为之鹰犬，名在“八关十六子“之目。逢吉领山南节度，表为司马，坐田亻丕事贬官。李训专政，又新复见用。后竟坐事谪远州刺史。仕终左司郎中。善为诗，恃才多蔺藉。其淫荡之行，卒见于篇。尝曰：“我少年擅美名，意不欲仕宦，惟得美妻，平生足矣。”娶杨虔州女，有德无色，殊怏怏。后过淮南，李绅筵上得一歌姬，与之偕老，其狂斐类此。喜嗜茶，恨在陆羽后，自著《煎茶水记》一卷，及诗文等行于世。
    ○殷尧藩
    尧藩，秀州人。为性简静，眉目如画。工诗文，耽丘壑之趣。尝曰：“吾一日不见山水，与俗人谈，便觉胸次尘土堆积，急呼浊醪浇之，聊解秽耳。”元和九年韦贯之放榜，尧藩落第，杨尚书大为称屈料理，因擢进士。数年，为永乐县令。一舸之官，弹琴不下堂，而人不忍欺。雍陶寄诗曰：“古县萧条秋景晚，昔时陶令亦如君。头巾漉酒临黄菊，手板支颐向白云。百里岂能容骥足，九霄终自别鸡群。相思不恨书来少，佳句多从阙下闻。”及与沈亚之、马戴为诗友，赠答甚多。后仕终侍御史。尧藩初游韦应物门墙，分契莫逆。及来长沙，尚书李翱席上有舞《柘枝》者，容语凄恻，因感而赋诗以赠曰：“姑苏太守青娥女，流落长沙舞《柘枝》。满座绣衣皆不识，可怜红粉泪双垂。”众客惊问之，果韦公爱姬所生女也，相于吁叹。翱即命削丹书，于宾馆中擢士嫁之。今有集一卷传世，皆铿锵蕴藉之作也。
    ○清塞
    清塞，字南卿，居庐岳为浮屠，客南徐亦久，后来少室、终南间。俗姓周，名贺。工为近体诗，格调清雅，与贾岛、无可齐名。宝历中，姚合守钱塘，因携书投刺以丐品第，合延待甚异。见其《哭僧》诗云：“冻须亡夜剃，遗偈病中书。”大爱之，因加以冠巾，使复姓字。时夏腊已高，荣望落落，竟往依名山诸尊宿自终。诗一卷，今存。
    ○无可
    无可，长安人，高僧也。工诗，多为五言。初，贾岛弃俗时，同居青龙寺，呼岛为从兄。与马戴、姚合、厉玄多有酬唱，律调谨严，属兴清越，比物以意，谓之“象外句”。如曰：“听雨寒更尽，开门落叶深。”又曰：“微阳下乔木，远烧入秋山。“凡此等新奇，当时翕然称尚，妙在言用而不失其名耳。今集一卷相传。
    ○熊孺登
    孺登，钟陵人，有诗名。元和中为西川从事，与白舍人、刘宾客善，多赠答。亦祗役湘中数年。凡下笔，言语妙天下。如：“江流如箭月如弓，行尽三湘数夜中。无奈子规知向蜀，一声声似怨春风。”又《经古墓》云：“碑折松枯山火烧，夜台从闭不曾朝。那将逝者比流水，流水东流逢上潮。”类此极多。有集今传。
    ○李约
    约，字存博，公李勉之子也。元和中，仕为兵部员外郎。与主客员外张谂极相知。每单枕静言，达旦不寐。尝赠韦况曰：“我有心中事，不向韦郎说。秋夜洛阳城，明月照张八。”性清洁寡欲，一生不近粉黛，博古探奇。初，公海内名臣，多蓄古今玩器，约愈好之，所居轩屏公案，必置古铜怪石，法书名画，皆历代所宝。坐间悉雅士，清谈终日，弹琴煮茗，心略不及尘事也。尝使江南，于海门山得双峰石及绿石琴荐，并为好事者传。然亦寓意，未尝戛然寡情，豪夺吝与。复嗜茶，与陆羽、张又新论水品特详。曾授客煎茶法，曰：“茶须缓火炙，活火煎，当使汤无妄沸。始则鱼目散布，微微有声；中则四畔泉涌，累累然；终则腾波鼓浪，水气全消。此老汤之法，固须活水，香味俱真矣。”时知音者赏之。有诗集。后弃官终隐。又著《东杓引谱》一卷，今传。
    ○沈亚之
    亚之，字下贤，吴兴人。初至长安，与李贺结交。举进士不第，为歌以送归。元和十年侍郎崔群下进士。泾原李汇辟为掌书记。为秘书省正字。长庆中，补栎阳令。四年，迁福建团练副使，事徐晦。后累迁殿中丞御史内供奉。大和三年，柏耆宣慰德州，取为判官。耆罢，亚之贬南康尉，后终郢州掾。亚之以文辞得名，然狂躁贪冒，辅耆为恶，颇凭陵晚达，故及于谪。尝游韩吏部门。杜牧、李商隐俱有拟沈下贤诗，盖甚为当时名辈器重云。有集九卷，传世。
    ○徐凝
    凝，睦州人。元和间有诗名。方干师事之。与施肩吾同里。日亲声调，无进取之意，交眷悉激勉，始游长安，不忍自鬻，竟不成名。将归，以诗辞韩吏部云：“一生所遇惟元白，天下无人重布衣。欲别朱门泪先尽，白头游子白身归。”知者怜之。遂归旧隐，潜心诗酒。人间荣耀，徐山人不复贮齿颊中也。老病且贫，意泊无恼，优悠自终。集一卷，今传。余昔经桐庐古邑，山水苍翠，严先生钓石，居然无恙。忽自星沉，千载寥邈，后之学者，往往继踵芳尘，文华伟杰，义逼云天，产秀毓奇，此时为冠。至今有长吟高蹈之风，古碑石刻题名等，相传不废。揽辔徨，不忍去之。胜地以一人兴，先贤为来者重，固当相勉而无倦也。
    ○裴夷直
    夷直，字礼卿，吴人。元和十年礼部侍郎崔群下进士，仕为中书舍人。武宗立，以罪贬州司户。宣宗初，为江、华二州刺史。终尚书左司员外郎、散骑常侍。工诗，有盛名。集一卷，今传于世。
    ○薛涛
    涛，字洪度，成都乐妓也。性辨惠，调翰墨。居浣花里，种菖蒲满门。傍即东北走长安道也。往来车马留连。元和中，元微之使蜀，密意求访，府公严司空知之，遣涛往侍。微之登翰林，以诗寄之曰：“锦江滑腻峨嵋秀，幻出文君与薛涛。言语巧偷鹦鹉舌，文章分得凤凰毛。纷纷词客皆停笔，个个公侯欲梦刀。别后相思隔烟水，菖蒲花发五云高。”及武元衡入相，奏授校书郎。蜀人呼妓为校书，自涛始也。后胡曾赠诗曰：“万里桥边女校书，枇杷树下闭门居。扫眉才子知多少，管领春风总不知。”涛工为小诗，惜成都笺幅大，遂皆制狭之，不以为便，名曰：“薛涛笺”。且机警闲捷，座间谈笑风生。高骈镇蜀门日，命之佐酒，改一字惬音令，且得形象，曰：“口似没梁斗。”答曰：“川似三条椽。”公曰：“奈一条曲何“曰：“相公为西川节度，尚用一破斗，况穷酒佐杂一曲椽，何足怪哉！”其敏捷类此特多，座客赏叹。其所作诗，稍欺良匠，词意不苟，情尽笔墨，翰苑崇高，辄能攀附，殊不意裙裾之下出此异物，岂得匪其人而弃其学哉。大和中，卒。有《锦江集》五卷，今传，中多名公赠答云。
    ○姚合
    合，陕州人，宰相崇之曾孙也。以诗闻。元和十一年，李逢吉知贡举，有夙好，因拔泥涂，郑解榜及第。历武功主簿，富平、万年尉。宝应中，除监察御史，迁户部员外郎，出为金、杭二州刺史。后召人，拜刑户二部郎中、谏议大夫、给事中。开成间，李商隐尉弘农，以活囚忤观察使孙简，将罢去，会合来代简，一见大喜，以风雅之契，即谕使还官，人雅服其义。后仕终秘书监。与贾岛同时，号“姚、贾”，自成一法。岛难吟，有清冽之风；合易作，皆平澹之气。兴趣俱到，格调少殊。所谓方拙之奥，至巧存焉。盖多历下邑，官况萧条，山县荒凉，风景凋弊之间，最工模写也。性嗜酒爱花，颓然自放，人事生理，略不介意，有达人之大观。所为诗十卷，及选集王维、祖咏等一十八人诗为《极玄集》一卷，《序》称维等皆诗家射雕手也。又摭古人诗联，叙其措意，各有体要，撰《诗例》一卷，今并传焉。
    ○李廓
    廓，宰相程之子也。少有志勋业，揽辔慨然，而未肯屑就，遂困场屋中。作《下第》诗曰：“榜前潜制泪，众里独嫌身。气味如中酒，情怀似别人。”时流皆称赏，且怜之，因共推挽。元和十三年独孤樟榜进士，调司经局正字，出为县令。累历显官，仕终武宁节度使，政有奇绩。工诗，极绮致。与贾岛相友善。集今传世。
    ○章孝标
    孝标，字道正，钱塘人。李绅镇淮东时，春雪，孝标参座席，有诗名，绅命札请赋，唯然，索笔一挥云：“六出花飞处处飘，粘窗拂砌上寒条。朱门到晚难盈尺，尽是三军喜气消。”李大称赏，荐于主文。元和十四年礼部侍郎庾承宣下进士及第，授校书郎。于长安将归家庆，先寄友人曰：“及第全胜十政官，金汤镀了出长安。马头渐入扬州郭，为报时人洗眼看。”绅适见，亟以一绝箴之曰：“假金方用真金镀，若是真金不镀金。十载长安方一第，何须空腹用高心。”孝标惭谢。伤其气宇窘急，终不大用。大和中，尝为山南道从事，试大理评事。仕终秘书正字。有集一卷，传世。
    ○施肩吾
    肩吾，字希圣，睦州人。元和十五年卢储榜进士第后，谢礼部陈侍郎云：“九重城里无亲识，八百人中独姓施。”不待除授，即东归，张籍群公吟饯。人皆知有仙风道骨，宁恋人间升斗耶而少存箕、颍之情，拍浮诗酒，搴擘烟霞。初读书五行俱下，至是授真诠于仙长，遂知逆顺颠倒之法，与上中下精气神三田反覆之义。以洪州西山，十二真君羽化之地，慕其真风，高蹈于此。题诗曰：“重重道气结成神，玉阙金堂逐日新。若数西山得道者，兼余即是十三人。”早尝赋《闲居遣兴诗》一百韵，颇述初心，大行于世。著《辨疑论》一卷，《西山传道》、《会真》等记各一卷。述气住则神住，神住则形住，为《三住铭》一卷，及所为诗十卷，自为之序，今传。
    ○袁不约
    不约，字还朴，长庆三年郑冠榜进士。大和中，以平判入等调官。有诗传世。
    ○韩湘
    湘，字清夫，愈之侄孙也。长庆三年礼部侍郎王起下进士。落魄不羁，见趣高远，尤耽苦吟。公勉以经学，曰：“湘所学，公不知耶“因赋诗以述志云：“青山云水窟，此地是吾家。后夜流琼液，凌晨咀绛霞。琴弹碧玉调，炉炼白朱沙。宝鼎存金虎，元田养白鸦。一瓢藏世界，三尺斩妖邪。解造逡巡酒，能开顷刻花。有人能学我，同去看仙葩。”公笑曰：“子能夺造化乎“湘曰：“此事甚易。”公为开樽，湘聚土，以盆覆之，巽水，良久，开碧花二朵，花片上有诗一联云：“云横秦岭家何在，雪拥蓝关马不前。”公甚异怪，未喻其意。曰：“他日验之。”告违去。未几，公以谏佛骨事谪潮州刺史。一日，途中见有人冒风雪从林间来，视乃湘也，再拜马前曰：“公忆花上之句乎“因询其地，即蓝关，嗟叹久之，解鞍酒垆命酌，足成诗曰：“一封朝奏九重天，夕贬潮阳路八千。本为圣朝除弊事，岂期衰朽送残年。云横秦岭家何在，雪拥蓝关马不前。知汝远来应有意，好收吾骨瘴江边。”又赠诗曰：“人才为世古来多，如子雄文孰可过。好待功名成就日，却抽身去上烟萝。“湘笑而不答，献诗别公曰：“举世都为名利醉，惟吾来向道中醒。他时定是飞升去，冲破秋空一点青。”遂别，竟不知所终。
    ○韩琮
    琮，字成封，长庆四年李群榜进士及第。大中中，仕至湖南观察使。有诗名，多清新之制，锦不如也。《水送别》云：“绿暗红稀出凤城，暮云楼阁古今情。行人莫听宫前水，流尽年光是此声。”《骆谷晚望》云：“秦川如画渭如丝，去国还家一望时。公子王孙莫来好，岭花多是断肠枝。”如此等皆喧满人口，余极多，皆称是。集一卷，今传。
    ○韦楚老
    楚老，长庆四年中书舍人李宗闵下进士，仕终国子祭酒。工诗，气既淳雄，语亦豪健。众作古乐府居多。《祖龙行》曰：“黑云兵气射天裂，壮士朝眠梦冤结。祖龙一夜死沙丘，胡亥空随鲍鱼辙。腐肉偷生二千里，伪书先赐扶苏死。墓接骊山土未干，瑞光已向芒砀起。陈胜城中鼓三下，秦家天地如崩瓦。龙蛇撩乱入咸阳，少帝空随汉家马。”杰制颇多，俱当刮目。今并传。
    ○张祜
    祜，字承吉，南阳人，来寓姑苏。乐高尚，称处士。骚情雅思，凡知己者悉当时英杰。然不业程文。元和、长庆间，深为令狐文公器许，镇天平日，自草表荐，以诗三百首献于朝，辞略曰：“凡制五言，苞含六义，近多放诞，靡有宗师。祜久在江湖，早工篇什，研几甚苦，搜象颇深，辈流所推，风格罕及。谨令缮录，诣光顺门进献，望宣付中书门下。”祜至京师，属元稹号有城府，偃仰内庭，上因召问祜之词藻上下，稹曰：“张祜雕虫小巧，壮夫不为，若奖激大过，恐变陛下风教。”上颔之。由是寂寞而归，为诗自悼云：“贺知章口徒劳说，孟浩然身更不疑。”遂客淮南。杜牧时为度支使，极相善待，有赠云：“何人得似张公子，千首诗轻万户侯。“祜苦吟，妻孥每唤之皆不应，曰：“吾方口吻生花，岂恤汝辈乎“性爱山水，多游名寺，如杭之灵隐、天竺，苏之灵岩、楞伽，常之惠山、善权，润之甘露、招隐，往往题咏绝唱。同时崔涯亦工诗，与祜齐名，颇自放行乐，或乖兴北里，每题诗倡肆，誉之则声价顿增，毁之则车马扫迹。涯尚义，有《侠士》诗云：“太行岭上三尺雪，崖涯袖中三尺铁。一朝若遇有心人，出门便与妻儿别。”尝共谒淮南李相，祜称“钓鳌客”，李怪之曰：“钓鳌以何为竿“曰：“以虹。”“以何为钩“曰：“新月。”“以何为饵“曰：“以‘短李’相也。”绅壮之，厚赠而去。晚与白乐天日相聚宴谑，乐天讥以“足下新作《忆柘枝》云‘鸳鸯钿带抛何处，孔雀罗衫付阿谁’乃一问头耳。”祜曰：“鄙薄之诮是也。明公《长恨歌》曰：‘上穷碧落下黄泉，两处茫茫都不见。’又非目莲寻母耶“一座大笑。初过广陵曰：“十里长街市井连，月明桥上看神仙。人生只合扬州死，禅智山光好墓田。”大中中，果卒于丹阳隐居，人以为谶云。诗一卷，今传。卫蘧伯玉耻独为君子，令狐公其庶几，元稹则不然矣。十誉不足，一毁有余，其事业浅深，于此可以观人也。尔所不知，人其舍诸稹谓祜雕虫琐琐，而稹所为，有不若是耶忌贤嫉能，迎户而噬，略己而过人者，穿窬之行也。祜能以处士自终其身，声华不借钟鼎，而高视当代，至今称之。不遇者天也，不泯者亦天也，岂若彼取容阿附，遗臭之不已者哉。
    ○刘得仁
    得仁，公主之子也。长庆间以诗名。五言清莹，独步文场。自开成后至大中三朝，昆弟以贵戚皆擢显仕，得仁独苦工文。尝立志，必不获科第，不愿儋人之爵也。出入举场二十年，竟无所成，投迹幽隐，未尝耿耿。有寄所知诗云：“外族帝王是，中朝亲故稀。翻令浮议者，不许九霄蜚。”忧而不困，怨而不怒，哀而不伤，铿锵金玉，难合同流，而不厌于磨淬，端能确守格律，揣治声病，甘心穷苦，不汲汲于富贵。王孙公子中，千载求一人不可得也。及卒，僧栖白吊之曰：“思苦为诗身到此，冰魂雪魄已难招。直教桂子落坟上，生得一枝冤始销。”有诗一卷行于世。
    ○朱庆余
    庆余，字可久，以字行，闽中人。宝历二年裴俅榜进士及第，授秘省校书。得张水部诗旨，气平意绝，社中哲匠也。有名当时。集一卷。今传。
    ○杜牧
    牧，字牧之，京兆人也。善属文。大和二年韦筹榜进士，与厉玄同年。初未第，来东都，时主司侍郎为崔郾，太学博士吴武陵策蹇进谒曰：“侍郎以峻德伟望，为明君选才，仆敢不薄施尘露。向偶见文士十数辈，扬眉抵掌，共读一卷文书，览之，乃进士杜牧《阿房宫赋》。其人，王佐才也。”因出卷，笏朗诵之。郾大加赏。曰：“请公与状头！”郾曰：“已得人矣。”曰：“不得，即请第五人。更否，则请以赋见还！”辞容激厉。郾曰：“诸生多言牧疏旷，不拘细行，然敬依所教，不敢易也。”后又举贤良方正科。沈传师表为江西团练府巡官。又为牛僧孺淮南节度府掌书记。拜侍御史，累迁左补阙，历黄、池、睦三州刺史，以考功郎中知制诰，迁中书舍人。牧刚直有奇节，不为龊龊小谨，敢论列大事，指陈利病尤切。兵法戎机，平昔尽意。尝以从兄更历将相，而已困踬不振，怏怏难平。卒年五十，临死自写墓志，多焚所为文章。诗情毫迈，语率惊人。识者以拟杜甫，故称“大杜““小杜“以别之。后人评牧诗，如铜丸走坂，骏马注坡，谓圆快奋急也。牧美容姿，好歌舞，风情颇张，不能自遏。时淮南称繁盛，不减京华，且多名妓绝色，牧恣心赏，牛相收街吏报杜书记平安帖子至盈箧。后以御史分司洛阳，时李司徒闲居，家妓为当时第一，宴朝士，以牧风宪，不敢邀。牧因遣讽李使召己，既至，曰：“闻有紫云者，妙歌舞，孰是“即赠诗曰：“华堂今日绮筵开，谁唤分司御史来。忽发狂言惊四座，两行红袖一时回。”意气闲逸，傍若无人，座客莫不称异。大和末，往湖州，目成一女子，方十余岁，约以十年后吾来典郡，当纳之，结以金币。洎周墀入相，牧上笺乞守湖州，比至，已十四年，前女子从人，两抱雏矣。赋诗曰：“自恨寻芳去较迟，不须惆怅怨芳时。如今风摆花狼藉，绿叶成阴子满枝。”此其大概一二。凡所牵系，情见于辞。别业樊川。有《樊川集》二十卷，及注《孙子》，并传。同时有严恽，字子重，工诗，与牧友善，以《问春》诗得名。昔闻有集，今无之矣。
    ●卷七
    ○杨发
    发，大和四年礼部侍郎郑氵下第二人及第。工诗，亦当时声韵之伟者。略举一篇，《宿黄花馆》云：“孤馆萧条槐叶稀，暮蝉声隔水声微。年年为客路长在，日日送人身未归。何处离鸿迷浦月，谁家愁妇捣寒衣。夜深不卧帘犹卷，数点残萤入户飞。“俱浏亮清新，颇惊凡听。恨其出处事迹不得而知也。有诗传世尚多。
    ○李远
    远，字求古，大和五年杜陟榜进士及第，蜀人也。少有大志，夸迈流俗，为诗多逸气，五彩成文。早历下邑，词名卓然。宣宗时，宰相令狐进奏拟远杭州刺史，上曰：“朕闻远诗有‘青山不厌千杯酒，白日惟销一局棋。’是疏放如此，岂可临郡理人“曰：“诗人托此以写高兴耳，未必实然。”上曰：“且令往观之。”至，果有治声。性简俭，嗜啖凫鸭。贵客经过，无他赠，厚者绿头一双而已。后历忠、建、江三州刺史，仕终御史中丞。初牧湓城，求天宝遗物，得秦僧收杨妃袜一衤两，珍袭，呈诸好事者。会李群玉校书自湖湘来，过九江，远厚遇之，谈笑永日。群玉话及向赋《黄陵庙诗》，动朝云幕雨之兴，殊亦可怪。远曰：“仆自获凌波片玉，软轻香窄，每一见，未尝不在马嵬下也。”遂更相戏笑，各有赋诗。后来颇为法家所短。盖多情少束，亦徒以微辞相感动耳。有诗集一卷，今传。
    ○李敬方
    敬方，字中虔，长庆三年郑冠榜进士。大和中，仕为歙州刺史。后坐事，左迁台州刺史。有诗一卷，传世。
    ○许浑
    浑，字仲晦，润州丹阳人，圉师之后也。大和六年李榜进士，为当涂、太平二县令。少苦学劳心，有清羸之疾，至是以伏枕免。久之，起为润州司马。大中三年，拜监察御史，历虞部员外郎，睦、郢二州刺史。尝分司朱方，买田筑室，后抱病退居丁卯涧桥村舍，暇日缀录所作，因以名集。浑乐林泉，亦慷慨悲歌之士。登高怀古，已见壮心，故为格调豪丽，犹强弩初张，牙浅弦急，俱无留意耳。至今慕者极多，家家自谓得骊龙之照夜也。早岁尝游天台，仰看瀑布，旁眺赤城，辨方广于霏烟，蹑石桥于悬壁，登陟兼晨，穷览幽胜。朗诵孙绰古赋，傲然有思归之想，志存不朽，再三信宿，彷徨不能去。以王事不果，有负初心。后昼梦登山，有宫阙凌虚，问，曰：“此昆仑也。”少顷，远见数人方饮，招浑就坐，暮而罢。一佳人出笺求诗，未成，梦破。后吟曰：“晓人瑶台露气清，庭中惟见许飞琼。尘心未断俗缘在，十里下山空月明。”他日复梦至山中，佳人曰：“子何题余姓名于人间“遂改为“天风吹下步虚声”，曰：“善矣。”浑才思翩翩，仙子所爱，梦寐求之，一至于此。昔子建赋《洛神》，人以徒闻虚语，以是谓迂诞不信矣。未几遂卒。有诗二卷，今传。
    ○雍陶
    陶，字国钧，成都人。工于词赋。少贫，遭蜀中乱后，播越羁旅，有诗云：“贫当多病日，闲过少年时。”大和八年陈宽榜进士及第，一时名辈，咸伟其作。然恃才傲睨，薄于亲党。其舅云安刘钦之下第，归三峡，却寄陶诗云：“山近衡阳虽少雁，水连巴蜀岂无鱼“得诗颇愧赧，遂通向不绝。大中六年，授国子毛诗博士。与贾岛、殷尧藩、无可、徐凝、章孝标友善，以琴樽诗翰相娱，留长安中。大中末，出刺简州，时名益重，自比谢宣城、柳吴兴，国初诸人书奴耳。宾至，必佯佯挫辱。投贽者少得通。秀才冯道明，时称机捷，因罢举请谒，给阍者曰：“与太守有故。”陶倒屣，及见，呵责曰：“与足下素昧平生，何故之有“冯曰：“诵公诗文，室迩人远，何隔平生“吟陶诗数联，如“立当青草人先见，行近白莲鱼未知。”又“闭门客到常如病，满院花开未是贫。”又“江声秋入峡，雨色夜侵楼“等句。陶多其慕己，厚赠遣之。自负如此。后为雅州刺史，郭外有情尽桥，乃分衿祖别之所。因送客，陶怪之，遂于上立候馆，改名折柳桥，取古乐府《折杨柳》之义。题诗曰“从来只有情难尽，何事呼为情尽桥自此改名为折柳，任它离恨一条条。”甚脍炙当时。竟辞荣，闲居庐岳，养疴傲世，与尘事日冥矣。有《唐志集》五卷，今传。
    ○贾驰
    驰，大和九年郑确榜进士。初负才质，蹭蹬名场。来往公卿问，担簦蹑ハ，莫伸其志。尝入关赋诗云：“河上微风来，关头树初湿。今朝关城吏，又见孤客人。上国谁与期，西来徒自急。”主司得闻，有怜才之意，遂放第。不甚显宦。诗文俱得美声。后来文士集中，多称贾先辈，其名誉为时所重云。有集传世。
    ○伍乔
    乔，少隐居庐山读书，工为诗，与杜牧之同时擢第。初，乔与张洎少友善，洎仕为翰林学士，眷宠优异，乔时任歙州司马，自伤不调，作诗寄洎，戒去仆曰：“俟张游宴，即投之。”洎得缄云：“不知何处好销忧，公退携樽即上楼。职事久参侯伯幕，梦魂长达帝王州。黄山向晚盈轩翠，黟水含春绕郡流。遥想玉堂多暇日，花时谁伴出城游“洎动容久之，为言于上，召还为考功员外郎，卒官。今有诗二十余篇，传于世。
    ○陈上美
    上美，开成元年礼部侍郎高锴放榜第二人登科。以诗鸣当时，间作悉佳制。论其骨格本峭，但少气耳。有集今传。夫穷经，志在死而不亡者，天道良难，无固必也。或称硕儒，而名偶身丧；或乃颓然，而青编不削。又若以位高金多，心广体胖，而富贵骄人，文称功业黯黯，则未若腐草之有萤也。今群居论古终日，其人既远，骨已朽矣，幸而照灼简牍，未必皆扬雄、班、马之流耳。于兹传中，族匪闻望，官不隆重，俱以一咏争长岁月者亦多，岂曰小道而忽之。设有白璧，入地不满尺，出土无肤寸，虽卞和憧憧往来其间，不失者亦鲜矣。幸不幸之谓也。
    ○李商隐
    商隐，字义山，怀州人也。令狐楚奇其才，使游门下，授以文法，遇之甚厚。开成二年，高锴知贡举，楚善于锴，奖誉甚力，遂擢进士。又中拔萃，楚又奏为集贤校理。楚出，王茂元镇兴元，素爱其才，表掌书记，以子妻之。除待御史。茂元为李德裕党，士流嗤谪商隐，以为诡薄无行，共排摈之。来京都，久不调。更依桂林总管郑亚府为判官，后随亚谪循州，三年始回。归穷于宰相，恶其忘家恩，放利偷合，从小人之辟，谢绝殊不展分。重阳日，因诣厅事，留题云：“十年泉下无消息，九日樽前有所思。”又云：“郎君官重施行马，东阁无因许再窥。”见之恻然，乃补太学博士。柳仲郢节度东川，辟为判官。商隐廉介可畏，出为广州都督，人或袖金以赠，商隐曰：“吾自性分不可易，非畏人知也。”未几，入拜检校吏部员外郎。罢，客荥阳，卒。商隐工诗，为文瑰迈奇古，辞难事隐。及从楚学，俪偶长短，而繁缛过之。每属缀，多检阅书册，左右鳞次，号“獭祭鱼”。而旨能感人，人谓其横绝前后。时温庭筠、段成式各以致相夸。号“三十六体”。后评者谓其诗“如百宝流苏，千丝铁网，绮密瑰妍，要非适用之具”。斯言信哉。初得大名，薄游长安，尚希识面，因投宿逆旅，有众客方酣饮，赋《木兰花》诗就，呼与坐，不知为商隐也。后成一篇云：“洞庭波冷晓侵云，日日征帆送远人。几度木兰船上望，不知元是此花身。”客问姓名，大惊称罪。时白乐天老退，极喜商隐文章，曰：“我死后，得为尔儿足矣。”白死数年，生子，遂以“白老“名之。既长，殊鄙钝，温飞卿戏曰：“以尔为待郎后身，不亦忝乎“后更生子，名衮师，聪俊。商隐诗云：“衮师我娇儿，英秀乃无匹。”此或其后身也。商隐文自成一格，后学者重之，谓“西昆体“也。有《樊南甲集》二十卷，《乙集》二十卷，《玉溪生诗》三卷。初自号玉溪子。又赋一卷，文一卷，并传于世。
    ○喻凫
    凫，毗陵人，开成五年李从实榜进士，仕为乌程县令。有诗名。晚岁变雅，凫亦风靡，专工小巧，高古之气扫地，所畏者务陈言之是去耳。后来才子，皆称“喻先辈”，向慕之情足见也。同时薛莹亦工诗。凫诗一卷，莹诗《洞庭集》一卷，今并传。
    ○薛逢
    逢，字陶臣，蒲州人。会昌元年，崔岘榜第三人进士。调万年尉。未几，佐河中幕府。崔铉人相，引直宏文馆。历侍御史、尚书郎。持论鲠切，以谋略高自显布衣中，与刘彖交，而文辞出逢下，常易彖，及当国，有荐逢知制诰者，彖猬言先朝以两省官给事、舍人治州县乃得除，逢未试州，不可。乃出为巴州刺史。初及第，与杨收、王铎同年，而逢文艺最优。收辅政，逢有诗云：“谁知金印朝天客，同是沙堤避路人。”收衔之，斥为蓬、绵二州刺史。及铎相，逢又赋诗云：“昨日鸿毛万钧重，今朝出岳一毫轻。”铎怒。中外亦鄙逢褊傲。迁秘书监。卒。逢晚年吾宦途，尝策羸赴朝，值新进士榜下，缀行而出，呵殿整然，见逢行李萧条，前导曰：“回避新郎君！”逢冁然，因遣一介语之曰：“报道莫贫相，阿婆三五少年时，也曾东涂西抹来。”其人辟易。逢天资本高，学力亦赡，故不甚苦思，而自有豪逸之态，第长短皆率然而成，未免失浅露俗，盖亦当时所尚，非离群绝俗之诣也。夫道家三宝，其一不敢为天下先。前人者孰肯后之。加人者孰能受之。观逢恃才怠傲，耻在喧卑，而喋喋唇齿，亦犹恶醉而强酒也。累摈远方，寸进尺退，至龙钟而自愤不已，盖祸福无不自己求者焉。有《诗集》十卷，又《别纸》十三卷，《赋集》十四卷，今并行。
    ○赵嘏
    嘏，字承，山阳人。会昌四年郑言榜进士。大中中，仕为渭南尉。一时名士大夫极称道之。卑宦颇不如意。宣宗雅知其名，因问宰相：“赵嘏诗人，曾为好官否可取其诗进来！”读其卷首题秦诗云：“徒知六国随斤斧，莫有群儒定是非。”上不悦，事寝。嘏尝早秋赋诗曰：“残星数点雁横塞，长笛一声人倚楼。”杜牧之呼为“赵倚楼”，赏叹之也。又初有诗，落句云：“早晚粗酬身事了，水边归去一闲人。“仕途屹兀，岂其谶也！嘏豪迈爽达，多陪接卿相，出入馆ト，如亲属。然能以书生令远近知重，所谓“一日名动京师，三日传满天下”，有自来矣。命沾仙尉，追踪梅市，亦不恶耳。先嘏家浙西，有美姬溺爱，及计偕，留侍母。会中元游鹤林寺，浙帅窥见悦之，夺归。明年嘏及第，自伤赋诗曰：“寂寞堂前日又曛，阳台去作不归云。当时闻说沙吒利，今日青娥属使君。”帅闻之，殊惨惨，遣介送姬入长安。时嘏方出关，途次横水驿，于马上相遇，姬因抱嘏痛哭；信宿而卒，遂葬于横水之阳。嘏思慕不已，临终日有所见，时方四十余。今有《渭南集》及《编年诗》二卷。悉取十三代史事迹，自始生至百岁，岁赋一首、二首，总得一百一十章。今并行于世。
    ○薛能
    能，字太拙，汾州人。会昌六年狄慎思榜登第。大中末，书判入等中选，补尉。辟太原、陕虢、河阳从事。李福镇滑台，表置观察判官。历御史、都官、刑部员外郎。福徒帅西蜀，奏以自副。咸通中，摄嘉州刺史。造朝，迁主客、度支、刑部郎中，俄为同州刺史、京兆大尹。出帅感化，入授工部尚书。复节度徐州，徙镇忠武。广明元年，徐军戍氵殷水，经许，能以军多怀旧，惠馆待于城中。许军惧见袭，大将周岌乘众疑怒，因为乱，逐能据城，自称留后。数日，杀能并屠其家。能治政严察，绝请谒。耽癖于诗，日赋一章为课。性喜凌人，格律卑卑，亦无甚高论。尝以第一流自居，罕所拔拂。时刘得仁擅雅称，持诗卷造能，能以句谢云：“千首加一首，卷初如卷终。”盖讥其无变体也。量人如此，非厚德君子。晚节尚浮屠，奉法唯谨。资性傲忽，又多佻轻忤世。及为藩镇，每易武吏。尝命其子属橐，雅拜新进士，或问其故，曰：“渠消弭灾咎耳。”今有集十卷，及《繁城集》一卷传焉。
    ○李宣古
    宣古，字垂后，澧阳人。会昌三年卢肇榜进士。又试中宏辞。工文，极俊，有诗名。性谑浪，多所讥诮。时杜尚主，出守澧阳，宣古在馆下，数陪宴赏，谐慢既深，不能忍，忿其戏己，辱之，使卧于泥中，衣冠颠倒。长林公主素惜其才，劝曰：“尚书独不念诸郎学文，侍士如此，那得平阳之誉乎“遣人扶起，更以新服，赴中座，使宣古赋诗，谢曰：“红灯初上月轮高，照见堂前万朵桃。栗调清银字管，琵琶声亮紫檀槽。能歌姹女颜如玉，解饮萧郎眼似刀。争奈夜深抛耍令，舞来ソ去使人劳。”杜公赏之。后二子裔休、儒林皆中第，人曰：“非母贤待师，不足成其子。”今诸集中往往载其作，有英气，调颇清丽，惜不多见。竟薄命无印绶之誉，落莫自终。弟宣远亦以诗鸣，今传者可数也。
    ○姚鹄
    鹄，字居云，会昌三年礼部尚书王起下进士。多出入当时好士公卿席幕，然吏才文价，俱不甚超。一名仅尔流播，亦多幸矣。诗一卷，今传。
    ○项斯
    斯，字子迁，江东人也。会昌四年王起下第二人进士。始命润州丹徒县尉，卒于任所。开成之际，声价藉甚，特为张水部所知赏，故其诗格颇与水部相类，清妙奇绝。郑少师薰赠诗云：“项斯逢水部，谁道不关情。”斯性疏旷，温饱非其本心。初筑草庐于朝阳峰前，交结净者，盘礴宇宙，戴藓花冠，披鹤氅，就松阴，枕白石，饮清泉，长哦细酌，凡如此三十余年。晚污一名，殊屈清致。其警联如“病尝山药遍，贫起草堂低。”如“客来因月宿，床势向山移。”《下第》云：“独存过江马，强拂看花衣”。《病僧》云：“不言身后事，犹坐病中禅。”又“湖山万叠翠，门树一行春。”又“一灯愁里梦，九陌病中春。”如“月明古诗客初到，风度闲门僧未归。”《宫人入道》云：“将敲碧落新斋磐，却进昭阳旧赐筝“之类，不一而足，当时盛称。杨敬之祭酒赠诗云：“几度见君诗总好，及观标格过于诗。平生不解藏人善，到处逢人说项斯。”其名以此益彰矣。集一卷，今行。
    ○马戴
    戴，字虞臣，华州人。会昌四年左仆射王起下进士，与项斯、赵嘏同榜，俱有盛名。初应辟佐大同军幕府，与贾岛、许棠唱答。苦家贫，为禄代耕。岁廪殊薄，然终日吟事，清虚自如。《秋思》一绝曰：“万木秋霖后，孤山夕照余。田园无岁计，寒近忆樵渔。”调率如此。后迁国子博士，卒。戴诗壮丽，居晚唐诸公之上，优游不迫，沉著痛快，两不相伤，佳作也。早耽幽趣，既乡里当名山，秦川一望，黄埃赤日，增起凌云之操。结茅堂玉女洗头盆下，轩窗甚僻，对悬瀑三十仞，往还多隐人。谁谓白头从宦，俸不医贫，徒兴猿鹤之诮，不能无也。有诗一卷，今传。
    ○孟迟
    迟，字迟之，平昌人。会昌五年易重榜进士。有诗名，尤工绝句，风流妩媚，皆宫商金石之声。情与顾非熊甚相得，且同年。有诗一卷，行于世。
    ○任蕃
    蕃，会昌间人，家江东，多游会稽、苕、间。初亦举进士之京，不第。榜罢进谒主司曰：“仆本寒乡之人，不远万里，手遮赤日，步来长安，取一第荣父母不得。侍郎岂不闻江东一任藩，家贫吟苦，忍令其去如来日也敢从此辞，弹琴自娱，学道自乐耳。”主司惭，欲留不可得。归江湖，专尚声调。去游天台巾子峰，题寺壁间云：“绝顶新秋生夜凉，鹤翻松露滴衣裳。前峰月照一江水，僧在翠微开竹房。”既去百余里，欲回改作“半江水”，行到题处，他人已改矣。后复有题诗者，亡其姓名，曰：“任蕃题后无人继，寂寞空山二百年。”才名类是。凡作必使人改视易听，如《洛阳道》云：“憧憧洛阳道，尘下生春草。行者岂无家，无人在家老。鸡鸣前结束，争去恐不早。百年路傍尽，白日车中晓。求富江海狭，取贵山岳小。二端立在途，奔走何由了。”想蕃风度，此不足举其梗概。有诗七十七首，为一卷，今传非全文矣。
    ○顾非熊
    非熊，姑苏人，况之子也。少俊悟，一览辄能成诵。工吟，扬誉远近。性滑稽好辩，颇杂笑言。凌轹气焰子弟，既犯众怒，挤排者纷然。在举场角艺三十年，屈声破入耳。会昌五年，谏议大夫陈商放榜。初，上洽闻非熊诗价，至是怪其不第，敕有司进所试文章，追榜放令及第。刘得仁贺以诗曰：“愚为童稚时，已解念君诗。及得高科早，须逢圣主知。”授盯眙主簿，不乐拜迎，再厌鞭挞，因弃官归隐。王司马建送诗去：“江城柳色海门烟，欲到茅山始下船。知道君家当瀑布，菖蒲潭在草堂前。”一时饯别吟赠俱名流。不知所终，或传住茅山十余年，一旦遇异人，相随入深谷，不复出矣。有诗一卷，今行于世。
    ○曹邺
    邺，字邺之，桂林人。累举不第，为《四怨三愁五情》诗，雅道甚古。时为舍人韦悫所知，力荐于礼部侍郎裴休。大中四年张温琪榜中第。看榜日，上主司诗云：“一辞桂岩猿，九泣都门月。年年孟春至，看花如看雪。”《杏园宴间呈同年》云：“岐路不在天，十年行不至。一旦公道开，青云在平地。”又云：“匆匆出九衢，童仆颜色异。故衣未及换，尚有去年泪。”又云：“永持共济心，莫起胡越意。”佳句类此甚多，志特勤苦。仕至洋州刺史。有集一卷，今传。
    ○郑
    ，字宾光，大中五年李郜榜进士。有集一卷，名《津阳门诗》。津阳，即华清宫之外阙。询求父老，为诗百韵，皆纪明皇时事者也。
    ○刘驾
    驾，字司南，大中六年礼部侍郎崔屿下进士。初与曹邺为友，深相结，俱工古风诗。邺既擢第，不忍先归，待长安中，贺成名，乃同归范蠡故山。时国家复河、湟故地，有归马放牛之象，贺献乐府十章，《序》曰：“驾生唐二十八年，获见明天子以德归河、湟，臣得与天下夫妇复为太平人。恨愚且贱，不得拜舞上前，作诗十篇，虽不足贡声宗庙，形容盛德，愿与耕稼陶渔者，歌江湖田野间，亦足自快。”诗奏，上甚悦，累历达官。驾诗多比兴含蓄，体无定规，意尽即止，为时所宗。今集一卷，行于世。
    ○方干
    干，字雄飞，桐庐人。幼有清才，散拙无营务。大中中，举进士不第，隐居镜湖中，湖北有茅斋，湖西有松岛，每风清月明，携稚子邻叟，轻棹往返，甚惬素心。所住水木幽，一草一花，俱能留客。家贫，蓄古琴，行吟醉卧以自娱。徐凝初有诗名，一见干器之，遂相师友，因授格律。干有赠凝诗云：“把得新诗草里论。”时谓反语为村里老，疑干讥诮，非也。干貌陋兔缺，性喜凌侮。王大夫廉问浙东，礼邀干至，误三拜，人号为“方三拜”。王公嘉其操，将荐于朝，托吴融草表，行有日，王公以疾逝去，事不果成。干早岁偕计，往来两京，公卿好事者争延纳，名竟不入手，遂归，无复荣辱之念。浙中凡有园林名胜，辄造主人，留题几遍。初李频学干为诗，频及第，诗僧清越贺云：“弟子已折桂，先生犹灌园。”咸通末卒。门人相与论德谋迹。谥曰玄英先生。乐安孙等缀其遗诗三百七十余篇，为十卷，王赞论之曰：“镘肌涤骨，冰莹霞绚。嘉肴自将，不吮余隽。丽不葩芬，苦不癯棘。当其得志，倏与神会。词若未至，意已独往。”亦论曰：“其秀也，仙蕊于常花；其鸣也，灵鼍于众响。”观其所述论，不过矣。古黔娄先生死，曾参与门人来吊，问曰：“先生终，何以谥“妻曰：“以‘康’。”参曰：“先生存时，食不充Ш，衣不盖形，死则手足不敛，傍无酒肉。生不美，死不荣，何乐而谥为康哉。”妻曰：“昔先生国君用为相，辞不受，是有余贵也。君馈栗三十钟，辞不纳，是有余富也。先生甘天下之淡味，安天下之卑位，不戚戚于贫贱，不遑遑于富贵，求仁得仁，求义得义，谥之以康，不亦宜乎。”方干，韦布之士，生称高尚，死谥玄英，其梗概大节，庶几乎黔娄者耶！
    ○李频
    频，字得新，睦州寿昌人。少秀悟，长，庐西山。多记览，于诗特工。与同里方干为师友。给事中姚合时称诗颖，频不惮走千里丐其品第，合见，大加奖挹，且爱其标格，即以女妻之。大中八年，颜标榜擢进士，调秘书郎，为南陵主簿。试判入等，迁武功令。频性耿介，难干以非理。赈饥民，戢豪右，于是京畿多赖，事事可传。懿宗嘉之，赐绯银鱼，擢侍御史。守法不阿，迁都官员外郎。表乞建州刺史，至则布条教，以礼治下。时盗所在冲突，惟建赖频以安。未几卒官下，榇随家归，父老相与扶柩哀悼，葬永乐州，为立庙于梨山，岁时祭祠，有灾必祷，垂福逮今。频诗虽出晚年，体制多与刘随州相抗，骚严风谨，惨惨逼人。有诗一卷，今行世。
    ○李群玉
    群玉，字文山，澧州人也。清才旷逸，不乐仕进，专以吟咏自适，诗笔遒丽，文体丰妍。好吹笙，美翰墨。如王、谢子弟，别有一种风流。亲友强之赴举，一上即止。裴相公休观察湖南，厚礼延致之郡中，尝勉之曰：“处士被褐怀玉，浮云富贵，名高而身不知，神宝宁久弃荒途子其行矣。”大中八年，以草泽臣来京，诣阙上表，自进诗三百篇。休适人相，复论荐。上悦之，敕授弘文馆校书郎。李频使君呼为从兄。归湘中，题诗二妃庙，是暮宿山舍，梦见二女子来曰：“儿娥皇、女英也，承君佳句，徽将游于汗漫，愿相从也。”俄而影灭。群玉自是郁郁，岁余而卒。段成式为诗哭曰：“曾话黄陵事，今为白日催。老无男女累，谁哭到泉台。”今有诗三卷、后集五卷行世。夫澧浦，古骚人之国。屈平仁遭谮毁，不知所诉，心烦意乱，赋为《离骚》。骚，愁也。已矣哉。国无人知我兮，又何怀乎故都委身鱼腹，魂招兮不来。芳草萎{艹尔}，萧艾参天，奚独一时而然也。群玉继禀修能，翱翔大化，人不知而不恤，禄不及而不言。望涔阳之亡极，挹杜兰之绪馨，款君门以披怀，沾一命而潜退，风景满目，宁无愧于古人。故其格调清越，而多登山临水、怀人送归之制，如“远客坐长夜，雨声孤寺秋。请量东海水，看取浅深愁“等句，已曲尽羁旅坎Б之情。壮心千里，于方寸不扰，亦大难矣。
    ●卷八
    ○李郢
    郢，字楚望，大中十年崔榜进士及第。初居余杭，出有山水之兴，人有琴书之娱，疏于驰竞。历为藩镇从事，后拜侍御史。郢工诗，理密辞闲，个个珠玉。其清丽极能写景状怀，每使人竟日不能释卷。与清塞、贾岛最相善。时塞还俗，闻岛寻卒，郢重来钱塘，俱绝音响，感而赋诗曰：“却到城中事事伤，惠休还俗贾生亡。谁人收得文章箧，独我重经苔鲜房。一命未沾为逐客，万缘初尽别空王。萧萧竹坞残阳在，叶覆闲阶雪拥墙。”其它警策率类此。有集一卷，今传。
    ○储嗣宗
    嗣宗，大中十三年孔纬榜及第。与顾非熊先生相结好，大得诗名。苦思梦索，所谓逐句留心，每字著意，悠然皆尘外之想。览其所作，及见其人。警联如：“绿毛辞世女，白发人壶翁。”又“片水明在野，万花深见人。”又“黄鹤有归语，白云无忌心。”又“蝉鸣月中树，风落客前花。”又“池亭千里月，烟水一封书。”又“鹤语松上月，花明云里春。”又“一酌水边酒，数声花下琴。”又“宿草风悲夜，荒村月吊人。”《哭彭先生》云：“空阶鹤恋丹青影，秋雨苔封白石床。”《题闲居》云：“鸟啼碧树闲临水，花满青山静掩门。”等句，皆区区所当避舍者也。有集一卷，今传。
    ○刘沧
    沧，字蕴灵，鲁国人也。体貌魁梧，尚气节，善饮酒，谈古今令人终日喜听。慷慨怀古，率见于篇。大中八年礼部侍郎郑薰下进士。榜后进谒谢，薰曰：“初谓刘君锐志，一第不足取。故人别来三十载，不相知闻，谁渭今白头纷纷矣。”调华原尉。与李频同年。诗极清丽，句法绝同赵嘏、许浑，若出一纟句综然。诗一卷，今传。
    ○陈陶
    陶，字嵩伯，鄱阳剑浦人。尝举进士辄下，为诗云：“中原不是无麟凤，自是皇家结网疏。”颇负壮怀，志远心旷，遂高居不求进达，恣游名山，自称“三教布衣”。大中中，避乱入洪州西山，学神仙咽气有得，出入无间。时严尚书宇牧豫章，慕其清操，尝备斋供，俯就山中，挥谈终日。而欲试之，遣小妓莲花往侍，陶笑不答。莲花赋诗求去曰：“莲花为号玉为腮，珍重尚书送妾来。处士不生巫峡梦，虚劳云雨下阳台。”陶赋诗赠之云：“近来诗思清于水，老去风情薄似云。已向升天得门户，锦衾深愧卓文君。”宇见诗益嘉贞节。陶金骨已坚，戒行通体，夜必鹤氅，焚香巨石上，鸣金步虚，礼星月，少寐。所止茅屋，风雷汹汹不绝。忽一日不见，惟鼎灶杵臼依然。开宝间，有樵者入深谷，犹见无恙。后不知所终。陶工赋诗，无一点尘气。于晚唐诸人中，最得平淡，要非时流所能企及者。有《文录》十卷，今传于世。
    ○郑巢
    巢，钱塘人。大中间举进士。时姚合号诗宗，为杭州刺史，巢献所业，日游门馆，累陪登览燕集，大得奖重，如门生礼然。体效格法，伏膺无ル，句意且清新。巢性疏野。两浙湖山寺宇幽胜，多名僧，外学高妙，相与往还酬酢，竟亦不仕而终。有诗一卷，今传。
    ○于武陵
    武陵，名邺，以字行，杜曲人也。大中时，尝举进士，不称意，携书与琴，往来商洛、巴蜀间，或隐于卜中，存独醒之意。避地嘿嘿，语不及荣贵，少与时辈交游。尝南来至潇湘，爱汀洲芳草，况是古骚人旧国，风景不殊，欲卜居未果，归老嵩阳别墅。诗多五言，兴趣飘逸多感，每终篇一意，策名当时，集一卷，今传。
    ○来鹏
    鹏，豫章人，家徐孺子亭边，林园自乐，师韩、柳为文。大中、咸通间，才名藉甚。鹏工诗，蓄锐既久，自伤年长，家贫不达，颇亦忿忿，故多寓意讥讪。当路虽赏清丽，不免忤情，每为所忌。如《金钱花》云：“青帝若教花里用，牡丹应是得钱人。“《夏云》云：“无限旱苗枯欲尽，悠悠闲处作奇峰。”《偶题》云：“可惜青天好雷电，只能惊起懒蛟龙。”坐是凡十上不得第。韦岫尚书独赏其才，延待幕中，携以游蜀。又欲纳为婿，不果。是年力荐，夏课卷中献诗有云：“一夜绿荷风剪破，嫌它秋雨不成珠。”岫以为不祥，果失志。时遭广明庚子之乱，鹏避地游荆襄，艰难险阻，南返。中和，客死于维扬逆旅，主人贤，收葬之。有诗一卷，今传于世。
    ○温庭筠
    庭筠，字飞卿，旧名岐，并州人，宰相彦博之孙也。少敏悟，天才雄赡，能走笔成万言。善鼓琴吹笛，云：“有弦即弹，有孔即吹，何必爨桐与柯亭也。”侧词艳曲，与李商隐齐名，时号“温、李”。才情绮丽，尤工律赋。每试，押官韵，烛下未尝起草，但笼袖凭几，每一韵一吟而已，场中曰：“温八吟”。又谓八叉手成八韵，名“温八叉”。多为邻铺假手。然薄行无检幅，与贵胄裴诚、令狐氵高等饮博。后夜尝醉诟狭邪间，为逻卒折齿，诉不得理。举进士，数上又不第。出入令狐相国书馆中，待遇甚优。时宣宗喜歌《菩萨蛮》，假其新撰进之，戒令勿泄，而遽言于人。又尝问玉条脱事，对以出《南华经》，且曰：“非僻书，相公燮理之暇，亦宜览古。”又有言曰：“中书省内坐将军。”讥无学，由是渐疏之。自伤云：“因知此恨人多积，悔读《南华》第二篇。”徐商镇襄阳，辟巡官，不得志，游江东。大中末，山北沈侍郎主文，特召庭筠试于帘下，恐其潜救。是日不乐，逼暮先请出，仍献启千余言。询之，已占授八人矣。执政鄙其为，留长安中待除。宣宗微行，遇于传舍，庭筠不识，傲然诘之曰：“公非司马、长史流乎“又曰：“得非六参、簿、尉之类“帝曰：“非也。”后谪方城尉，中书舍人裴坦当制，忸怩含毫久之，词曰：“孔门以德行居先，文章为末。尔既早随计吏，宿负雄名，徒夸不羁之才，罕有适时之用。放骚人于湘浦，移贾谊于长沙，尚有前席之期，未爽抽毫之思。”庭筠之官，文士诗人争赋诗祖饯，惟纪唐夫擅场，曰：“凤凰诏下虽沾命，鹦鹉才高却累身。”唐夫举进士，有词名。庭筠仕终国子助教。竟流落而死。今有《汉南真稿》十卷，《握兰集》三卷，《金筌集》十卷，诗集五卷，及《学海》三十卷。又《采茶录》一卷。及著《乾巽子》一卷，《序》云“不爵不觥，非い非炙，能悦诸心，庶乎乾巽之义“等，并传于世。
    ○鱼玄机
    玄机，长安人，女道士也。性聪慧，好读书，尤工韵调，情致繁缛。咸通中及笄，为李亿补阙侍宠。夫人妒，不能容，亿遣隶咸宜观披戴。有怨李诗云：“易求无价宝，难得有心郎。”与李郢端公同巷，居止接近，诗筒往反。复与温庭筠交游，有相寄篇什。尝登崇真观南楼，睹新进士题名，赋诗曰：“云峰满目放春情，历历银钩指下生。自恨罗衣掩诗句，举头空羡榜中名。”观其志意激切，使为一男子，必有用之才，作者颇赏怜之。时京师诸宫宇女郎，皆清俊济楚，簪星曳月，惟以吟咏自遣，玄机杰出，多见酬酢云。有诗集一卷，今传。
    ○邵谒
    谒，韶州翁源县人。少为县厅吏，客至仓卒，令怒其不扌耆床迎待，逐去。遂截髻著县门上，发愤读书。书堂距县十余里，隐起水心。谒平居如里中儿未着冠者，发{髟会}，野服。苦吟，工古调。咸通七年抵京师，隶国子。时温庭筠主试，悯擢寒苦，乃榜谒诗三十余篇，以振公道，曰：“前件进士，识略精微，堪裨教化，声词激切，曲备风谣，标题命篇，时所难著，灯烛之下，雄辞卓然。诚宜榜示众人，不敢独专华藻，仍请申堂，并榜礼部。”已而释褐。后赴官，不知所终。它日，县民祠神者，持帻舞铃，忽自称“邵先辈降”。乡里前辈皆至，作礼问曰：“今者辱来，能强为我赋诗乎“巫即书一绝云：“青山山下少年郎，失意当时别故乡。惆怅不堪回首望，隔溪遥见旧书堂。”词咏凄苦，虽椽笔不逮，乡老中晓声病者，至为感泣咨嗟。今有诗一卷，传于世。
    ○于
    ，字子漪，咸通二年裴延鲁榜进士。患当时作诗者，拘束声律而入轻浮，故作《古风》三十篇以矫弊俗，自号“逸诗”。今一卷，传于世。观唐诗至此间，弊亦极矣，独奈何国运将弛，士气日丧，文不能不如之。嘲云戏月，刻翠粘红，不见补于采风，无少裨于化育，徒务巧于一联，或伐善于只字，悦心快口，何异秋蝉乱鸣也。于、邵谒、刘驾、曹邺等，能反棹下流，更唱俗，置声禄于度外，患大雅之凌迟，使耳厌郑、卫，而忽洗云和；心醉醇Ο，而乍爽玄酒。所谓清清泠泠，愈病析酲。逃空虚者，闻人足音，不亦快哉。晋处士戴春日携斗酒，往树下听黄鹂，曰“此俗耳针砭，诗肠鼓吹“者，岂徒然哉。于数子亦云。
    ○李昌符
    昌符，字若梦，咸通四年礼部侍郎萧仿下进士。工诗，在长安与郑谷酬赠，仕终膳部员外郎。尝作《奴婢诗》五十首，有云：“不论秋菊与春花，个个能︿空肚茶。”无事莫教频入库，每般闲物要些些“等句。后为御史劾奏，以为轻薄为文，多妨政务，亏严重之德，唱诽戏之风。谪去，匏系终身。有诗集一卷，行于世。
    ○翁绶
    绶，咸通六年中书舍人李蔚下进士。工诗，多近体，变古乐府，音韵虽响，风骨憔悴，真晚唐之移习也。后亦间关，名不甚显。固知闾巷之人，欲砥行立名者，非附青云之上，恶能施于后世哉。有诗今传。
    ○汪遵
    遵，宣州泾县人。幼为小吏，昼夜读书良苦，人皆不觉。咸通七年韩衮榜进士。遵初与乡人许棠友善，工为绝句诗，而深自晦密。以家贫难得书，必借于人，彻夜强记，棠实不知。一旦辞役就贡，棠时先在京师，偶送客至灞、间，忽遇遵于途，行李索然，棠讯之曰：“汪都何事来“遵曰：“此来就贡。”棠怒曰：“小吏不忖，而欲与棠同研席乎“甚侮慢之。后遵成名五年，棠始及第。洛中有李相德裕平泉庄，佳景殊胜，李未几坐事贬朱崖，遵过，题诗曰：“平泉风景好高眠，水色岚光满目前。刚欲平它不平事，至今惆怅满南边。”又《过杨相宅》诗云：“倚伏从来事不遥，无何平地起青霄。才到青霄却平地，门对古槐空寂寥。”俱为时人称赏。其余警策称是。有集今传。汪遵，泾之一走耳。拔身卑污，夺誉文苑。家贫借书，以夜继日，古人阅市偷光，殆不过此。昔沟中之断，今席上之珍，丈夫自修，不当如是耶与夫朱门富家，积书万卷，束在高阁，尘暗签轴，蠹落帙帷，网好学之名，欺盲聋之俗，非三变之败，无一展之期，谚曰：“金玉有余，买镇宅书。”呜呼哀哉！
    ○沈光
    光，吴兴人。咸通七年礼部侍郎赵骘下进士。工文章古诗，标致翘楚，大得美称。尝作《洞庭乐赋》，韦岫见之曰：“此乃一片宫商也。”又如《太白酒楼记》等文，皆仪表于世。有诗集及《云梦子》五卷，并传世。光风鉴澄爽，神情俊迈。后仕终侍御史云。
    ○赵牧
    牧，不知何处人。大中、咸通中，累举进士不第。有俊才，负奇节，遂舍场屋，放浪人间。效李长吉为歌诗，颇涉狂怪，耸动当时。蹙金结绣，而无痕迹装染。其余轻巧之词甚多。同时有刘光远，亦慕长吉，凡作体效犹，能埋没意绪。竟不知所终。俱有诗传世。
    ○罗邺
    邺，余杭人也。家赀钜万，父则为盐铁吏，子二人，俱以文学干进。邺尤长律诗。时宗人隐、虬，俱以声格著称，遂齐名，号“三罗”。隐雄丽而坦率，邺清致而联绵，虬则区区而已。咸通中，数下第，有诗云：“故乡依旧空归去，帝里如同不到来。”崔安潜侍郎廉问江西，邺适飘蓬湘、浦间，崔素赏其作，志在弓旌，竟为幕吏所沮。既而俯就督邮，不得志，踉跄北征，赴职单于牙帐。邺去家逾远，万里沙漠，满目谁亲，因兹举事阑珊无成，于邑而卒。邺素有英资，笔端超绝，其气宇亦不在诸人下。初无箕裘之训，顿改门风，崛兴音韵，驰誉当时，非易事也。而跋前后，绝域无聊，独奈其命薄何！孔子曰：“才难”，信然。有诗集一卷，今传。
    ○胡曾
    曾，长沙人也。咸通中进士。初，再三下第，有诗云：“翰苑几时休嫁女，文章早晚罢生儿。上林新桂年年发，不许闲人折一枝。”曾，天分高爽，意度不凡，视人间富贵亦悠悠。遨历四方，马迹穷岁月，所在必公卿馆谷。上交不谄，下交不渎，奇士也。尝为汉南节度从事。作《咏史诗》，皆题古君臣争战废兴尘迹。经览形胜，关山亭障，江海深阻，一一可赏。人事虽非，风景犹昨，每感辄赋，俱能使人奋飞。至今庸夫孺子，亦知传诵。后有拟效者，不逮矣。至于近体律绝等，哀怨清楚，曲尽幽情，擢居中品，不过也。惜其才茂而身未颖脱，痛哉。今《咏史诗》一卷，有咸通中人陈盖注，及《安定集》十卷行世。
    ○李山甫
    山甫，咸通中累举进士不第，落魄有不羁才。须髯如戟，能为青白眼。生平憎俗子，尚豪侠，虽箪食豆羹，自甘不厌。为诗托讽，不得志，每狂歌痛饮，拔剑斫地，少摅郁郁之气耳。后流寓河、朔间，依乐彦稹为魏博从事，不得众情，以陵傲之，故无所遇。尝有《老将诗》曰：“校猎燕山经几春，雕弓白羽不离身。年来马上浑无力，望见飞鸿指拟人。”此伤其蹇薄无成，时人怜之。后不知所终。山甫诗文激切，耿耿有齐气，多感时怀古之作。今集一卷、赋二卷，并传。
    ○曹唐
    唐，字尧宾，桂州人。初为道士，工文赋诗。大中间举进士，咸通中，为诸府从事。唐与罗隐同时，才情不异。唐始起清流，志趣澹然，有凌云之骨，追慕古仙子高情，往往奇遇而已，才思不减，遂作《大游仙诗》五十篇，又《小游仙诗》等，纪其悲欢离合之要，大播于时。唐尝会隐，各论近作。隐曰：“闻兄《游仙》之制甚佳，但中联云：‘洞里有天春寂寂，人间无路月茫茫，’乃是鬼耳。”唐笑曰：“足下《牡丹》诗一联，乃咏女子障，‘若教解语应倾国，任是无情也动人。’“于是座客大笑。唐平生志甚激昂，至是薄宦，颇自郁悒，为《病马》诗以自况，警联如：“尾盘夜雨红丝脆，头ㄏ秋风白练低。”又云：“风吹病骨无骄气，土蚀骢花见卧痕。“又云：“饮惊白露泉花冷，吃怕清秋豆叶寒。”皆脍炙人口。忽一日昼梦仙女，莺服花冠，衣如烟雾，倚树吟唐咏天台刘、阮诗，欲相招而去者，唐惊觉，颇怪之。明日暴病卒，亦感忆之所致也。有诗集二卷，今传于世。人云：有德者或无文，有文者或无德。文德兼备，古今所难。《典论》谓文人相轻，从古而然，各以所长，相轻所短。矛盾之极，则是非锋起，隙始于毫末，祸大于丘山，前后类此多矣。夫以口舌常谈，无益无损，每至丧清德，负良友，承轻薄子之名，乏藏疾匿瑕之量。如此，功业未见其超者矣。君子所慎也。
    ○皮日休
    日休，字袭美，一字逸少，襄阳人也。隐居鹿门山，性嗜酒，癖诗，号“醉吟先生”，又自称“醉士“；且傲诞，又号“间气布衣”，言已天地之间气也。以文章自负，尤善箴铭。咸通八年礼部侍郎郑愚下及第。为著作郎，迁太常博士。时值末年，虎狼放纵，百姓手足无措，上下所行，皆大乱之道，遂作《鹿门隐书》六十篇，多讥切谬政。有云：“毁人者自毁之，誉人者自誉之。”又曰：“不思而立言，不知而定交，吾其惮也。”又曰：“古之杀人也怒，今之杀人也笑。”又曰：“古之置吏也将以逐盗，今之置吏也将以为盗“等，皆有所指云尔。日休性冲泊无营，临难不惧。乾符丧乱，东出关，为毗陵副使，陷巢贼中，巢惜其才，授以翰林学士。日休惶恐，欲死，未能劫。令作讠文以惑众，曰：“欲知圣人姓，田八二十一；欲知圣人名，果头三屈律。”贼疑其衷恨必讥己，遂杀之。临刑神色自若，无知不知皆痛惋也。日休在乡里，与陆龟蒙交拟金兰，日相赠和。自集所为文十卷，名《文薮》，及诗集一卷，《滑台集》七卷，又著《皮氏鹿门家钞》九十卷，并传。夫次韵唱酬，其法不古，元和以前，未之见也。暨令狐楚、薛能、元稹、白乐天集中，稍稍开端。以意相和之法渐废间作。逮日体、龟蒙，则飙流顿盛，犹空谷有声，随响即答。韩、吴融以后，守之愈笃，汗漫而无禁也。于是天下翕然，顺下风而趋，至数十反而不已，莫知非焉。夫才情敛之不盈握，散之弥八，遣意于时间，寄兴于物表，或上下出入，纵横流散，游刃所及，孰非我有，本无拘缚┎之忌也。今则限以韵声，莫违次第，得佳韵则杳不相干，吾难入；有当事则韵不能强，进退双违。必至窘束长才，牵接非类，求无瑕片玉，千不遇焉，诗家之大弊也。更以言巧称工，夸多斗丽，足见其少雍容之度。然前修有恨其迷途既远，无法以救之矣。
    ○陆龟蒙
    龟蒙，字鲁望，姑苏人。幼而聪悟，有高致，明《春秋》，善属文，尤能谈笑。诗体江、谢，名振全吴。家藏书万卷，无少声色之娱。举进士一不中。尝从张搏游，历湖、苏二州，将辟以自佐。又尝至饶州，三日无所诣，剌吏率官属就见，龟蒙不乐，拂衣去。居松江甫里，多所撰论。有田数百亩，屋三十楹。田苦下，雨涝则与江通，故常患饥。身自畚锸，刺无休时，或讥其劳，曰：“尧、舜霉瘠，禹胼胝。彼圣人也，吾一褐衣，敢不勤乎“龟蒙嗜饮茶，置小园顾渚山下，岁人茶租，薄为瓯蚁之费。著书一编，继《茶经》、《茶诀》之后，又判品张又新《水说》为七种。好事者虽惠山、虎丘、松江，不远百里为致之。又不喜与流俗交，虽造门亦罕纳。不乘马，每寒暑得中，体无事时，放扁舟，挂蓬席，赍束书、茶灶、笔床、钓具，鼓棹鸣榔，太湖三万六千倾，水天一色，直入空明。或往来别浦，所诣小不会意，径往不留。自称“江湖散人”，又号“天随子“、“甫里先生”。汉涪翁、渔父、江上丈人，尝谓即已。后以高士征，不至。苦吟，极清丽。与皮日休为耐久交。中和初，遘疾卒。吴融诔文曰：“霏漠漠，淡涓涓，春融冶，秋鲜妍。触即碎，潭下月；拭不灭，玉上烟。”今有《笠泽丛书》三卷，《诗编》十卷，赋六卷，并传。
    ○司空图
    图，字表圣，河中人也。父舆，大中时为商州刺史。图，咸通十年归仁绍榜进士。主司王凝初典绛州，图时方应举，自别墅到郡上谒，去，阍吏遽申司空秀才出郭门。后人郭访亲知，即不造郡斋。公谓其尊敬，愈重之。及知贡，图第四人捷，同年鄙薄者谤曰：“此司空图得一名也。”公颇闻，因宴全榜，宣言曰：“凝叨忝文柄，今年榜贴，专为司空先辈一人而已。”由是名益振。未几，凝为宣歙观察使，辟置幕府。召拜殿中侍御史，不忍去凝府，台劾，左迁光禄寺主簿。卢相携还朝，过陕虢，访图，深爱重，留诗曰：“氏族司空贵，官班御史雄。老夫如且在，未可叹途穷。”就属于观察使卢渥曰：“司空御史，高士也。”渥遂表为僚佐。携执政，召拜礼部员外郎，寻迁郎中。丁黄巢乱，间关至河中，僖宗次凤翔，知制诰、中书舍人。景福中，拜谏议大夫，不赴。昭宗在华州，召为兵部侍郎，以足疾自乞，听还。图家本中条山王官谷，有先人田庐，遂隐不出，作亭榭素室，悉画唐兴节士文人像。尝曰：“其宦情萧索，百事无能。量才一宜休，揣分二宜休。耄而聩三宜休。”遂名其亭曰“三休”。作文以伸志，自号“知非子“、“耐辱居士”。言涉诡激不常，欲免当时之祸。初以风雨夜得古宝剑，惨淡精灵，尝佩出入。性苦吟，举笔缘兴，几千万篇。自致于绳检之外，豫置冢棺，遇胜日，引客坐圹中，赋诗酌酒，沾醉高歌。客有难者，曰：“君何不广耶生死一致，吾宁暂游此中哉。”岁时祠祷，与闾里父老鼓舞相乐。时寇盗所过齑粉，独不入谷中，知图贤，如古王也。士民依以避难。后闻哀帝遇弑，不食扼腕，呕血数升而卒，年七十有二。先撰自为文于濯缨亭一鸣窗，今有《一鸣集》三十卷，行于世。
    ○僧虚中
    虚中，袁州人。少脱俗从佛，虽然读书工吟不缀。居玉笥山二十寒暑，后来游潇湘，与齐己、顾栖蟾为诗友。住湘西宗城寺。长沙马侍中希振敬爱之，每其来，延纳于书阁中。虚中好炙柴火，烧豆煮茶，烟熏彩翠尘暗，去必复饰，初不介意。尝题阁中曰：“嘉鱼在深处，幽鸟立多时。”益见赏重。时司空图悬车告老，却扫闭门，天下怀仰。虚中欲造见论交，未果，因归华山人寄诗曰：“门径放莎垂，往来投刺稀。有时开御札，特地挂朝衣。岳信僧传去，天香鹤带归。他时周召化，无复更衰微。”图得诗大喜，《言怀》云：“十年华岳山前往，只得虚中一首诗。”其见重如此。今有《碧云集》一卷，传于世。顾栖蟾者，亦洞庭人，以声律闻，今不见其作也。
    ○周繇
    繇，江南人。咸通十三年郑昌图榜进士。调福昌县尉。家贫，生理索寞，只苦篇韵，俯有思，仰有咏，深造阃域，时号为“诗禅”。警联如《送人尉黔中》云：“公庭飞白鸟，官俸请丹砂。”《望海》云：“岛间应有国，波外恐无天。”《甘露寺》云：“殿锁南朝像，龛禅外国僧。”又“山从平地有，水到远天无。”又“白云连晋阁，碧树尽芜城。”《江州上薛能尚书》云：“树翳楼台月，帆飞鼓角风。”又“郡斋多岳客，乡户半渔翁“等句甚多，读之使人竦，诚好手也。落拓杯酒，无荣辱之累，所交游悉一时名公。集今传世。同登第有张演者。工诗，间见一二篇，亦佳作也。尝谓禅家者流，论有大小乘，有邪正法，要能具正法眼，方为第一义，出有无间。若声闻、辟支、四果，已非正也，况又堕野狐外道鬼窟中乎！言诗亦然。宗派或殊，风义必合。品则有神妙，体则有古今，才则有圣凡，时则有取舍。自魏晋以降，递至盛唐，大历、元和以下，逮晚年，考其时变，商其格制，其邪正了然在目，不能隐也。经云：过而不改，是谓过矣。悟门洞开，慧灯深照，顿渐之境，各天所赋。观于时以诗禅许周繇，为不入于邪见，能致思于妙品，固知其衣冠于裸人之国。昔谓学诗如学仙，此之类欤。
    ●卷九
    ○崔道融
    道融，荆人也，自号“东瓯散人”，与司空图为诗友。出为永嘉宰。工绝句，语意妙甚，如《铜雀妓》云：“歌咽新翻曲，香销旧赐衣。陵园风雨暗，不见六龙归。“《春闺》云：“寒食月明雨，落花香满泥。佳人持锦字，无雁寄征西”。《寄人》云：“澹澹长江水，悠悠远客情。落花相与恨，到地一无声。”《寒食夜》云：“满地梨花白，风吹碎月明。大家寒食夜，独贮远乡情“等尚众。谁谓晚唐间忽有此作，使古人复生，亦不多让，可谓出乎其类，拔乎其萃者矣。人悉推服其风情雅度，犹恨出处未能梗概之也。有《东浮集》十卷，自序云：“乾宁乙卯夏，寓永嘉山斋，收拾草稿，得五百余篇，“今存于世。
    ○聂夷中
    夷中，字坦之，河南人也。咸通十二年礼部侍郎高进士，与许棠、公乘亿同袍。时兵革多务，不暇铨注，夷中滞长安久，皂裘已弊，黄粮如珠，始得调华阴县尉，之官惟琴书而已。性俭，盖奋身草泽，备尝辛楚，率多伤俗闵时之举，哀稼穑之艰难。适值险阻，进退维谷，才足而命屯，有志卒爽，含蓄讽刺，亦有谓焉。古乐府尤得体，皆警省之辞，裨补政治，乐而不淫，哀而不伤，正国风之义也。其诗一卷，今传。
    ○许棠
    棠，字文化，宣州泾人也。苦于诗文，性僻少合。既久困名场，时马戴佐大同军幕，为词宗，棠往谒之，一见如旧交，留连累月，但从事诗酒而已，未尝问所欲。一旦，大会宾客，命使以棠家书授之，棠惊愕不喻其来，启缄，即知戴潜遣一介恤其家矣。古人温良泛爱，振穷周急，谦退不伐，亦皆绝异之姿也。咸通十二年李筠榜进士及第，时及知命，尝曰：“自得一第，稍觉筋骨轻健，愈于少年，则知一名乃孤进之还丹也。”调泾县尉，之官，郑谷送诗曰：“白头新作尉，县在故山中。高第能卑宦，前贤尚此风。”后潦倒辞荣。初作《洞庭诗》，脍炙时□，号“许洞庭”，云。今集一卷，传世。
    ○公乘亿
    亿，字寿山，咸通十二年进士。善作赋，擅名场屋间，时取进者法之，命中。有赋集十二卷、诗集一卷，今传。
    ○章碣
    碣，钱塘人，孝标之子也。累上著不第，咸通末以篇什称。乾符中，高湘侍郎自长沙携邵安古来京及第，碣恨湘不知己，赋《东都望幸》诗曰：“懒修珠翠上高台，眉月连妍恨不开。纵使东巡也无益，君王自领美人来。”后竟流落，不知所终。碣有异才，尝草创诗律，于八句中，足字平侧，各从本韵，如“东南路尽吴江畔，正是穷愁薄暮天。鸥鹭不嫌斜雨岸，波涛欺得逆风船。偶逢岛寺停帆看，深羡渔翁下钓眠。今古若论英达算，鸱夷高兴固无边。”自称变体。当时趋风者亦纷纷而起也。今有诗一卷，传于世。
    ○唐彦谦
    彦谦，字茂业，并州人也。咸通末举进士及第。中和，王重荣表为河中从事，历节度副使，晋、绛二州刺使。重荣遇害，彦谦贬汉中掾。兴元节度使杨守亮留署判官，寻迁副使，为阆州刺使。卒。彦谦才高负气，毫发逆意，大怒叵禁。博学足艺，尤长于诗，亦其道古心雄，发言不苟，极能用事，如自己出。初师温庭筠，调度逼似，伤多纤丽之词，后变淳雅，尊崇工部。唐人效甫者，惟彦谦一人而已。自号“鹿门先生”。有诗集，传于世。薛廷序云。
    ○林嵩
    嵩，字降臣，长乐人也。乾符二年礼部侍郎崔沆下进士，官至秘书省正字。工诗善赋，才誉与公乘亿相高，功名之士，翕然而慕之，有诗一卷，赋一卷，传于世。
    ○高蟾
    蟾，河朔间人。乾符三年孔缄榜及第。与郑郎中谷为友，酬赠称“高先辈”。初累举不上，题省墙间曰：“冰柱数条扌耆白日，天门几扇锁明时。阳春发处无根蒂，凭仗东风次第吹。”怨而切。是年人论不公，又下第。《上马侍郎》云：“天上碧桃和露种，日边红杏倚云栽。芙蓉生在秋江上，莫向春风怨未开。”意亦指直马怜之。又有“颜色如花命如叶“之句，自况时运蹇窒，马因力荐，明年，李昭知贡，遂擢挂。官至御史中丞。蟾本寒士，遑遑于一名，十年始就。性倜傥离群，稍尚气节。人与千金无故，即身死亦不受。其胸次磊块诗酒能为消破耳。诗体则气势雄伟，态度谐远，如狂风猛雨之来，物物竦动，深造理窟，亦一奇逢掖也。诗集一卷，今传。
    ○高骈
    骈，字千里，幽州人也。崇文之孙。少闲鞍马弓发，善射，有膂力。更М锐为文学，与诸儒交，谈治道。初事朱叔明为府司马，迁侍御史。一日校猎围合，有双雕并飞，骈曰：“我后大富贵，当贯之。”遂一发联翩而坠，众大惊，号“落雕御史”。骈为西川节度，筑成都城四十里，朝廷疑之。以宴间咏风筝云：“依稀似曲才堪听，又被风吹别调中。”明日诏下，移镇渚宫，亦谶之类也。仕至平章事，封渤海郡王。初骈以战讨之勋，累拜节度，手握王爵，口含天宪，国家倚之。时巢贼日日甚，两京亦陷，大驾蒙尘，遂无勤王之意，包藏祸心，欲便徼幸。帝知之，以王铎代为都统，加侍中。骈失兵柄，攘袂大诟，一旦离势，威望顿尽，方且弃人间事，绝女色，属意神仙。鄱阳离侩吕用之会妖术，役鬼神，及狂人诸葛殷、张守一等相引而进，多为谬悠长年飞化之说，羽衣鹤氅，诡辩风生，骈事之若神。造迎仙楼，高八十尺，日同方士登眺，计鸾笙在云表而下，用之等叱咤风雷，或望空揖拜，言睹仙过，骈辄随之。用之曰：“玉皇欲补公真官，吾谪限亦满，必当陪幢节同归上清耳。”其造怪不可胜纪。至以用之、守一、殷等为将，分掌兵将，皆称将军，开府置官属，礼与骈均。卒至叛逆首乱，磔尸道途，死且不悟。裹骈以破毡，与子弟七人，一坎而瘗，名书于唐史叛臣传，亦何足道矣。有诗一卷，今传。大顺中，谢蟠隐为之序。
    ○牛峤
    峤，字延峰，陇西人，宰相僧孺之后。博学有文，以歌诗著名。乾符五年孙榜第四人进士，仕历拾遗、补阙一尚书郎。王建镇西川，辟为判官。及伪蜀开国，拜给事中。卒。有集，本三十卷，自序云：“窃慕李长吉所为歌诗，辄效之。”今传于世。
    ○钱
    ，吴兴人，起之孙也。乾符六年郑蔼榜及第。昭宗时，仕为中书舍人。工诗，有集传于世。
    ○赵光远
    光远，丞相隐之犹子也。幼而聪悟。咸能、乾符中称气焰。善为诗。温庭筠、李商隐辈梯媒之。恃才不拘小节，皆金鞍骏马。尝将子弟恣游狭邪，著《北里志》，颇述青楼红粉之事，及有诗等传于世。光远等千金之子，厌饫膏粱，仰荫承荣，视若谈笑，骄侈不期而至矣。况年少多才，京邑繁盛，耳目所荡，素少闲邪之虑者哉。故辞意多裙裾妖艳之态，无足怪矣。有孙启、崔珏同时恣心狂狎，相为唱和，颇陷轻薄，无退让之风。惟卢弼气象稍严，不迁狐惑，如《边庭四时怨》等作，赏音大播，信不偶然。区区凉德，徒曰贵介，不暇录尚多云。
    ○周朴
    朴，字见素，长乐人，嵩山隐君也。工为诗，抒思尤艰。每有所得，必极雕琢。时诗家称为月锻年炼，未及成篇，已播人口，取重当时如此。贯休尤与往还，深为怜才。而朴本无夺名竞利之心，特以道尊德贵，美价益超耳。乾符中，为巢贼所得，以不屈，竟及于祸，远近闻之，莫不流涕。林嵩得其诗百余篇为二卷，僧栖浩序首，今传于世。周朴山林之癯，槁衣粝食，以为黔娄、原宪不殄天物，庶足保身而长年。今则血染袍，魂散茅宇，盗跖不仁，竟嚼虎口，天道福善祸淫，果何如哉！古称饰变诈为奸轨者，自足乎一世之间；守道循理者，不免于饥寒之患，杀戮无辜，乱世之道。每读至止，未尝不废书抚髀欷也。
    ○罗隐
    隐，字昭谏，钱塘人也。少英敏，善属文，诗笔尤俊拔，养浩然之气。乾符初举进士，累不第。广明中，遇乱归乡里，时钱尚父镇东南，节钺崇重，隐欲依焉。进谒，投素作，卷首《过夏口》云：“一个祢衡容不得，思量黄祖谩英雄。”Α得之大喜遇，以书辟曰：“仲宣远托刘荆州，盖因乱世；夫子乐为鲁司寇，为故乡。”隐曰：“是不可去矣。”遂为掌书记。性简傲，高谈阔论，满座风生。好谐谑，感遇辄发。Α爱其才，前后赐予无数，陪从不顷刻相背。表迁节度判官、盐铁发运使。未几，奏授著作郎。Α初授镇，命沈崧草表谢，盛言浙西富庶。隐曰：“今浙西焚荡之余，朝臣方切贿赂，表奏，将鹰犬我矣。”Α请隐为之，有云：“天寒而麋鹿曾游，日暮而牛羊不下。“又为贺昭宗改名表云：“左则姬昌之半字，右为虞舜之全文。”作者称赏。转司勋郎中。自号“江东生”。魏博节度罗绍威慕其名，推宗人之分，拜为叔父，时亦老矣，尝表荐之。隐恃才忽睨，众颇憎忌。自以当得大用，而一第落落，传食诸侯，因人成事，深怨唐室。诗文凡以讥刺为主，虽荒祠木偶，莫能免者。且介僻寡合，不喜军旅。献酬俎豆间，绰绰有余也。隐初贫来赴举，过钟陵，见营妓云英有才思。后一纪，下第过之。英曰：“罗秀才尚未脱白“隐赠诗云：“钟陵醉别十余春，重见云英掌上身。我未成名英未嫁，可能俱是不如人。”与顾云同谒淮南高骈，骈不礼。骈后为毕将军所杀，隐有延和阁之讥。又以诗投相国郑畋，畋有女殊丽，喜诗咏，读隐作至“张华谩出如丹语，不及刘侯一纸书”。由是切慕之。精爽飞越，莫知所从。隐忽来谒，女从帘后窥见迂寝之状，不复念矣。隐精法书，喜笔工苌凤，谓曰：“笔，文章货也。今助子取高价。”即以雁头笺百幅为赠，士大夫踵门问价，一致千金。率多借重如此。所著《谗书》《谗本》、《淮海寓言》、《湘南应用集》、《甲乙集》、《外集》、《启事》等，并行于世。《易》戒毋以小善为无益而弗为，小恶为无伤而弗去也。罗隐以褊急性成，动必嘲讪，率成谩作，顷刻相传。以其事业非不五鼎也，学术非不经史也，夫何齐东野人，猥巷小子，语及讥诮，必以隐为称首。凋丧淳才，揄扬秽德，白日能蔽于浮翳，美玉曾玷于青蝇，虽亦未必尽然，是皆阙慎微之豫。阮嗣宗臧否不挂口，欲免其身。如滑稽玩世东方朔之流，又不相类也。
    ○罗虬
    虬，词藻富赡，与族人隐、邺齐名，咸通间称“三罗”，气宇终不逮。广明庚子乱后，去从州李孝恭为从事，虬狂宕无检束，时雕阴籍中有妓杜红儿，善歌舞，姿色殊绝，尝为副戎属意。会副戎聘邻道，虬久慕之，至是请红儿歌，赠以缯彩。孝恭以为副戎所贮，从事则非礼，勿令受贶，虬不称意，怒，拂衣起，诘旦，手刃杀之。孝恭以虬激己坐之，顷会赦。虬追其冤，于是取古之美女有姿艳才德者，作绝句一百首，以比红儿，当时盛传，此外不见有他作。体固凡庸，无大可采。《序》曰：“红儿美貌年少，机智慧悟，不与群妓等。余知红者，择古灼然美色，优劣于章句间。”其卒章云：“花落尘中玉堕泥，香魂应上窈娘堤。欲知此恨无穷处，长倩城乌夜夜啼。”情极哀切。初以白刃相加，今曰“余知红者”，虬实一狂夫也。且拘律之道大爽，姑录为笑谈耳。
    ○崔鲁或作橹
    鲁，广时间举进士。工为杂文，才丽而荡。诗慕杜紫微风范，警句绝多。如《梅花》云：“强半瘦因前夜雪，数枝愁向晚来天。”又“初开已入雕梁画，未落先愁玉笛吹。”《莲花》云：“何人解把无尘袖，盛取清香尽日怜。”《山鹊》云：“一番春雨吹巢冷，半朵山花咽嘴香。”又《别题》云：“云生柱础降龙地，露洗林峦放鹤天“等，皆绮制精深，脍炙人口。颇嗜酒，无德，尝醉辱陆肱郎中，旦日惭甚，为诗谢曰：“醉时颠蹶醒时羞，麴蘖催人不自由。叵耐一双穷相眼，不堪花卉在前头。”陆亦谅之。悠悠乱世，竟无所成。鲁诗善于状景咏物，读之如咽冰雪，心爽神怡，能远声病，气象清楚，格调且高，中间别有一种风情，佳作也。诗三百余篇，名《无机集》，今传。
    ○秦韬玉
    韬玉，字中明，京兆人。父为左军军将。韬玉少有词藻，工歌吟，恬和浏亮。慕柏耆为人，然险而好进，谄事大阉田令孜，巧宦，未期年，官至丞郎、判盐铁、保大军节度判官。僖宗幸蜀，从驾。中和二年，礼部侍郎归仁绍放榜，特敕赐进士及第，令于二十四人内安排，编入春榜，令孜引擢工部侍郎。韬玉歌诗，每作人必传诵。《贵公子行》云：“阶前莎毯绿未卷，银龟喷香挽不断。乱花织锦柳捻线，妆点池台画屏展。主人功业传国初，六亲联络驰朝车。斗鸡走狗家世事，抱来皆佩黄金鱼。却笑书生把书卷，学得颜回忍饥面。”又潇水出道州九疑山中，湘水出桂林海阳山中，经灵渠，至零陵与潇水合，谓之“潇湘”，为永州二水也。清Г一色，高秋八九月，才丈余，浅碧见底。过衡阳，抵长沙，入洞庭。韬玉赋诗云：“女娲罗裙长百尺，搭在湘江作山色。”又云：“岚光楚岫和空碧，秋染湘江到底清。”由是大知名，号为绝唱。今有《投知小录》三卷，行于世。
    ○郑谷
    谷，字守愚，袁州宜春人。父史，开成中为永州刺史。谷幼颖悟绝伦，七岁能诗。司空侍郎图与史同院，见而奇之，问曰：“予诗有病否“曰：“大夫《曲江晚望》云：‘村南斜日闲回首，一对鸳鸯落渡头。’此意深矣。”图拊谷背曰：“当为一代风骚主也。”光启三年，右丞柳下第进士，授京兆县尉，迁右拾遗、补阙。乾宁四年，为都官郎中，诗家称“郑都官”。又尝赋《鹧鸪》警绝，复称“郑鹧鸪“云。未几，告归，退隐仰山书堂，卒于北岩别墅。谷诗清婉明白，不俚而切，为薛能、李频所赏，与许棠、任涛、张、李栖远、张乔、喻坦之、周繇、温宪、李昌符唱答往还，号“芳林十哲”。谷多结契山僧，曰：“蜀茶似僧，未必皆美，不能舍之。”齐已携诗卷来袁谒谷，《早梅》云：“前村深雪里，昨夜数枝开。”谷曰：“数枝非早也，未若一枝佳。”已不觉投拜，曰：“我一字师也。”尝从僖宗登三峰，朝谒之暇，寓于云台道舍，编所作为《云台编》三卷。归编《宜阳集》三卷。及撰《国风正诀》一卷，分六门，摭诗联，注其比为君臣贤否、国家治乱之意。今并传焉。
    ○齐己
    齐己，长沙人。姓胡氏，早失怙恃。七岁颖悟，为大沩山寺司牧，往往抒思，取竹枝画牛背为小诗。耆夙异之，遂共推挽入戒。风度日改，声价益隆。游江海名山，登岳阳，望洞庭，时秋高水落，君山如黛，唯湘川一条而已。欲吟杳不可得，徘徊久之。来长安数载，遍览终南、条、华之胜。归过豫章，时陈陶近仙去，已留题有云：“夜过修竹寺，醉打老僧门。”至宜春，投诗郑都官云：“自封修药院，别下著僧床。”谷曰：“善则善矣，一字未安。”经数日，来曰：“别扫如何“谷嘉赏，结为诗友。曹松、方干皆己良契。性放逸，不滞土木形骸，颇任琴樽之好。尝撰《玄机分别要览》一卷，摭古人诗联，以类分次，仍别讽、赋、比、兴、雅、颂。又撰《诗格》一卷。又与郑谷、黄损等共定用韵为葫芦、辘轳、进退等格，并其诗《白莲集》十卷，今传。
    ○崔涂
    涂，字礼山，光启四年郑贻矩榜进士及第。工诗，深造理窟，端能竦动人意，写景状怀，往往宣陶肺腑。亦穷年羁旅，壮岁上巴蜀，老大游陇山。家寄江南，每多离怨之作。警策如“流年川暗度，往事月空明。”《巫娥》云：“江山非旧主，云雨是前身。”如：“病知新事少，老别故交难。”《孤雁》云：“渚云低暗度，关月冷相随。”《山寺》云：“夕阳高鸟过，疏雨一钟残。”又：“谷树云埋老，僧窗瀑照寒。”《鹦鹉州》云：“曹瞒尚不能容物，黄祖何因解爱才。”《春夕》云：“胡蝶梦中家万里，杜鹃枝上月三更。”《陇上》云：“三声戍角边城暮，万里乡心塞草春。”《过峡》云：“五千里外三年客，十二峰前一望秋“等联，作者于此敛衽。意味俱远，大名不虚。有诗一卷，今传。
    ○喻坦之
    坦之，睦州人。咸通中举进士不第，久寓长安，囊罄，忆渔樵，还居旧山。与李建州频为友。频以诗送归云：“从容心自切，饮水胜衔杯。共在山中住，相随阙下来。修身空有道，取事各无媒。不信升平代，终遗草泽才。”又“彼此无依倚，东西又别离。”盖困于穷蹇，情见于辞矣。同时严维、徐凝、章八元，榆相望，前后唱和亦多。诗集今传。
    ○任涛
    涛，筠川人也。章句之名早擅。乾符中，应数举，每败垂成。李常侍骘廉察江西，素闻涛名，取其诗览之，见云：“露抟沙鹤起，人卧钓船流。”大加赏叹曰：“任涛奇才也，何故不成名会当荐之。”特与放乡里杂役，仍令本贯优礼。时盲俗互有论列，骘判曰：“江西境内，凡为诗得及涛者，即与放役，岂止一任涛而已哉。”未几，涛逝云，有才无命，大可怜也。诗集今传。
    ○温宪
    宪，庭筠之子也。龙纪元年李瀚榜进士及第，去为山南节度府从事。大著诗名。词人李巨川草荐表，盛述宪先人之屈，辞略曰：“蛾眉先妒，明妃为去国之人；猿臂自伤，李广乃不侯之将。”上读表恻然称美，时宰相亦有知者，曰：“父以窜死，今孽子宜稍振之，以厌公议，庶几少雪忌才之恨。”上颔之。后迁至郎中，卒。有集文赋等传于世。
    ○李洞
    洞，字才江，雍州人，诸王之孙也。家贫，吟极苦，至废寝食。酷慕贾长江，遂铜写岛像，戴之巾中。常持数珠念贾岛佛，一日千遍。人有喜岛诗者，洞必手录岛诗赠之，叮咛再四，曰：“此无异佛经，归焚香拜之。”其仰慕一何如此之切也。然洞诗逼真于岛，新奇或过之。时人多诮僻涩，不贵其卓峭，唯吴融赏异。融以大才，八面受敌，新律著称，游刃颇攻骚雅。尝以百篇示洞，洞曰：“大兄所示中一联‘暖漾鱼遗子，晴游鹿引。’绝妙也。”融不怨所鄙，而善其许。洞诗大略，如《终南山》云：“残阳高照蜀，败叶远浮泾，竹烟岚冻，偷湫雨雹腥。”“远平丹凤阙，冷射五侯厅。”《赠司空图》云：“马饥餐落叶，鹤病晒残阳。”又曰：“卷箔清溪月，敲松紫阁书。”《送僧》云：“越讲迎骑象，蕃斋忏射雕。”《归日本》云：“岛屿分诸国，星河共一天。”《夜》云：“药杵声中捣残梦，茶铛影里煮孤灯。”皆伟拔时流者。昭宗时，凡三上，不第。裴公第二榜，帘前献诗云：“公道此时如不得，昭陵恸器一生休。”果失意，流落往来，寓蜀而卒。初，岛任长江，乃东蜀，冢在其处，郑谷哭洞诗云：“得近长江死，想君胜在生。”言死生不相远也。洞尝集岛警句五十联，及唐诸人警句五十联为《诗句图》，自为之序。及所为诗一卷，并传。
    ○吴融
    融，字子华，山阴人。初力学，富辞，调工捷。龙纪元年李瀚榜及进士第。韦昭度讨蜀，表掌书记。坐累去官，流浪荆南，依成。久之，召为左补阙，以礼部郎中为翰林学士，拜中书舍人。天复元年元旦，东内反正，既御楼，融最先至，上命于前座跪草十数诏，简备精当，曾不顷刻，皆中旨，大加赏激，进户部侍郎。帝幸凤翔，融不及从，去客阌乡，俄召为翰林承旨，卒。为诗靡丽有余，而雅重不足。集四卷及制诰一卷，并行。
    ○韩
    ，字致尧，京兆人。龙纪元年礼部侍郎赵崇下擢第。天复中，王溥荐为翰林学士，迁中书舍人。从昭宗幸凤翔，进兵部侍郎、翰林承旨。尝与崔胤定策诛刘季述。昭宗反正，论为功臣。帝疾宦人骄横，欲去之。画策称旨，帝前膝曰：“此一事终始以属卿。”因荐座主御史大夫赵崇，时称能让。李彦弼倨甚，因谮漏禁省语，帝怒曰：“卿有官属，日夕议事，奈何不欲我见韩学士耶“帝励精政事，处可机密，卒与上意合。欲相者三四，让不敢当。喜侵侮有位，朱全忠亦恶之，乃构祸贬濮州司马。帝流涕曰：“我左右无人矣！”天二年，复召为学士，不敢入朝，挈其族南依王审知而卒。自号“玉山樵人”。工诗，有集一卷。又作《香奁集》一卷，词多侧艳新巧，又作《金銮密记》五卷，今并传。
    ○唐备
    备，龙纪元年进士。工古诗，多极讽剌，颇干教化，非浮艳轻斐之作。同时于渎者，共一机轴，大为时流所许。备诗有“天若无雪霜，青松不如草；地若无山川，何人重平道“又曰：“狂风拔倒树，树倒根已露，上有数枝藤，青青犹未悟。”又：“一日天无风，四溟波自息。人心风不吹，波浪高百尺。”又《别家》云：“兄弟惜分离，拣日皆言恶。”于渎《对花》云：“花开蝶满枝，花谢蝶来稀，惟有旧巢燕，主人贫亦旧“等诗，发为浇俗，至今人话间，必举以为警戒，足见之矣。余诗多传。
    ○王驾
    驾，字大用，蒲中人，自号“守素先生”。大顺元年杨赞禹榜登第，授校书郎，仕至礼部员外郎。弃官嘉遁于别业，与郑谷、司空图为诗友，才名藉甚。图尝与驾书评诗曰：“国初雅风特盛，沈、宋始兴之后，杰出江宁，宏思至李、杜极矣。右丞、苏州，趣味澄，若清流之贯远。大历十数公，抑又其次。元、白力而气孱，乃都市豪估耳。。刘梦得、杨巨源亦各有胜会。浪仙、无可、刘得仁辈，时得佳致，亦足涤烦。厥后所闻，徒褊浅矣。河汾蟠郁之气，宜继有人。今王生者寓居其间，沉渍益久，五言所得，长于思与境偕，乃诗家之所尚者。则前所谓必推于其类，岂若神跃色扬而已哉。”驾得书，自以誉不虚己。当时价重，乃如此也。今集六卷，行于世。
    ○戴思颜
    思颜，大顺元年杨赞禹榜进士及第，与王驾同袍。有诗名，气宇盘礴，每有过人，遂得名家，岂泛然矣。有集今传。
    ○杜荀鹤
    荀鹤，字彦之，牧之微子也。牧会昌末，自齐安移守秋浦时，妾有妊，出嫁长林乡正杜筠，生荀鹤。早得诗名，尝谒梁王朱会忠，与之坐，忽无云而雨，王以为天泣不祥，命作诗，称意，王喜之。荀鹤寒，连败文场，甚苦，至是遣送名春官。大顺二年裴贽侍郎下第八人登科。正月十日放榜，正荀鹤生朝也。王希羽献诗曰：“金榜晓悬生世日，玉书潜记上升时。九华山色高千尺，未必高于第八枝。”荀鹤居九华，号“九华山人”。张曙拾遗亦工诗，又同年，尝醉谑曰：“杜十五大荣，而得与曙同年。”荀鹤曰：“是公荣。天下只知有荀鹤，若个知有张五十郎耶“各大笑而罢。宣州田κ甚重之，常致笺问。梁王立，荐为翰林学士，迁主客员外郎。颇恃势悔慢缙绅，为文多主箴刺，众怒欲杀之，未得。天元年卒。荀鹤苦吟，平生所志不遂，晚始成名，况丁乱世，殊多忧惋思虑之语，于一觞一咏，变俗为雅，极事物之情，足丘壑之趣，非易能及者也。与太常博士顾云初隐一山，登第之明年，宁亲相会，云撰集其诗三百余篇，为《唐风集》三卷，且序以为：“壮语大言，则决起逸发，可以左揽工部袂，右拍翰林肩，吞贾、喻八九于胸中，曾不芥蒂。或情发乎中，则极思冥搜，神游希夷，形兀枯木，五声劳于呼吸，万象贫于抉剔，信诗家之雄杰者矣。“荀鹤嗜酒，善弹琴，风情雅度，千载犹可想望也。
    ●卷十
    ○王焕
    焕，大顺二年礼部侍郎裴贽下进士及第。俄自左史拜考功员外郎，同年皆得美除，焕首唱感恩长句，上谢座主裴公，当时甚荣之。后以礼部侍郎致仕，年九十，见《睢阳五老图》。焕工诗，情极婉丽。尝为《惆怅诗》十三首，悉古佳人才子深怀感怨者，以崔氏莺莺、汉武李夫人、陈乐昌主、绿珠、张丽华、王昭君，及苏武、刘、阮辈事成篇，哀伤媚妩，如“谢家池馆花笼月，萧寺房廊竹风。夜半酒醒凭槛立，所思多在别离中。”又“梦里分明入汉宫，觉来灯背锦屏空。紫台月落关山晓，肠断君王信画工“等，皆绝唱，喧炙士林。在晚唐诸人中，霄壤不侔矣。有集今传。
    ○徐寅
    寅，莆田人也。大顺三年蒋咏下进士及第。工诗，尝赋《路傍草》云：“楚甸秦川万里平，谁教根向路傍生。轻蹄绣毂长相蹋，合是荣时不得荣。”时人知其蹭蹬，后果须鬓交白，始得秘书省正字，竟蓬转客途，不知所终云。有《探龙集》五卷，谓登科射策，如探睡龙之珠也。
    ○张乔
    乔，隐居九华山，池州人也。有高致，十年不窥园以苦学。诗句清雅，迥少其伦。当时东南多才子，如许棠、喻坦之、剧燕、吴罕、任涛、周繇、张、郑谷、李栖远与乔，亦称“十哲”，俱以韵律驰声。大顺中，京兆府解试，李参军频时主文，试《月中桂》诗，乔云：“根非生下土，叶不坠秋风。”遂擅场。其年频以许棠久困场屋，以为首荐。乔与喻坦之复受许下薛尚书之，欲表于朝，以他不果。竟吾名途，徒得一进耳。有诗集二卷，传世。
    ○郑良士
    良士，字君梦。咸通中累举进士不第。昭宗时，自表献诗五百余篇，敕授补阙而终。以布衣一旦俯拾青紫，易若反掌，浮俗莫不骇羡，难其比也。今有《白岩集》十卷传世。旧言诗，或穷人，或达人。达者，良士是矣。亦命之所为，诗何能与过诗则不揣其本也。
    ○张鼎
    鼎，字台业，景福二年崔胶榜进士。工诗，集一卷，今行。同时赵抟，有爽迈之度，工歌诗。韦霭，亦进而无遇，退而有守者。诗各一卷。及谢蟠隐，云是灵运之远孙，有清才，知天下之将乱，作《杂感诗》一卷。张为，闽中人，离群拔类，工诗，存一卷，及著《唐诗主客图》等，并传于世。
    ○韦庄
    庄，字瑞己，京兆杜陵人也。少孤贫，力学，才敏过人。庄应举时，正黄巢犯阙，兵火交作，遂著《秦妇吟》，有云：“内库烧为锦绣灰，天街蹈尽却重回。”乱定，公卿多讶之，号为“奏妇吟秀才。”乾宁元年苏检榜进士。释褐校书郎。李询宣谕西川，举庄为判官。后王建辟为掌书记。寻征起居郎，建表留之。及建开伪蜀，庄托在腹心，首预谋画，其郊庙之礼，册书赦令，皆出庄手。以功臣授吏部侍郎同平章事。庄早尝寇乱，间关顿踬，携家来越中，弟妹散居诸郡。西江、湖南，所在曾游，举目有山河之异，故于流离漂泛，寓目缘情，子期怀旧之辞，王粲伤时之制，或离群轸虎，或反袂兴悲，四愁九怨之文，一咏一觞之作，俱能感动人也。庄自来成都，寻得杜少陵所居浣花溪故址，虽芜没已久，而柱砥犹存，遂诛茅重作草堂而居焉。性俭，秤薪而爨，数米而饮，达人鄙之。弟蔼，撰庄诗为《浣花集》六卷，及庄尝选杜甫、王维等五十二人诗为《又玄集》，以续姚合之《极玄》，今并传世。
    ○王贞白
    贞白，字有道，信州永丰人也。乾宁二年登第。时榜下物议纷纷，诏翰林学士陆于内殿覆试，中选，授校书郎，时登科后七年矣。郑谷以诗赠曰：“殿前新进士，阙下校书郎”。初，兰溪僧贯休雅得名，与贞白居去不远而未会，尝寄《御沟诗》，有云：“此波涵帝泽，无处濯尘缨。”后会，语及此，休曰：“剩一字”。贞白拂袂而去。休曰：“此公思敏，当即来。”休书字于掌心，逡巡，贞白还曰：“‘此中涵帝泽’如何？”休以掌示之，无异所改，遂订深契。后值天王狩于岐，乃退居著书，不复干禄，当时大获芳誉。性恬和，明《易?象》。手编所为诗三百篇及赋、文等，为《灵溪集》七卷，传于世。卒葬家山。贞白学力精赡，笃志于诗，清润典雅，呼吸间两获科甲，自致于青云之上，文价可知矣。深惟存亡取舍之义，进而就禄，退而保身，君子也。梁陶宏景弃官隐居三茅，国事必咨请，称“山中宰相，号贞白。今王公慕其为人而云尔。
    ○张
    ，字象文，清河人也。乾宁二年，赵观文榜进士及第。释褐为校书郎，调栎阳尉，迁犀浦令。伪蜀王建开国，拜膳部员外郎，后为金堂令。王衍与徐后游大慈寺，见壁间题：“墙头细雨垂纤草，水面回风聚落花。”爱赏久之，问谁作，左右以对，因给笺，令以诗进，上二百篇，衍尤待重，将召掌制诰，宋光嗣以其轻傲驸马宜疏之，止赐白金千两而已。生而秀颖，幼能为诗，《登单于台》有“白日地中出，黄河天上来“句，由是知名。初以家贫累下第，留滞长安，赋诗云：“月里路从何处上，江边身合几时归十年九陌寒风夜，梦扫芦花絮客衣。”主司知为非滥成名。余诗皆佳，各有意度，过人远矣。诗集二卷，今传。
    ○翁承赞
    承赞，字文尧，乾宁三年礼部侍郎独孤损下第四人进士，又中宏词敕头。承赞工诗，体貌甚伟，且诙谐，名动公侯。唐人应试，每在八月，谚曰：“槐花黄，举士忙。“承赞《咏槐花》云：“雨中妆点望中黄，勾引蝉声送夕阳。忆得当年随计吏，马蹄终日为君忙。”甚为当时传诵。尝奉使来福州，见友僧亚齐，赠诗云：“萧萧风雨建阳溪，溪畔维舟见亚齐。一轴新诗剑潭北，十年旧识华山西。吟魂昔向江村老，空性元知世路迷。应笑乘轺青琐客，此时无暇听猿啼。”他诗高妙称是。仕王审知，终谏议大夫。有诗，以兵火散失，尚存百二十余篇，为一卷，秘书郎孙为序云。
    ○王毂
    毂，字虚中，宜春人，自号临沂子。以歌诗擅名，长于乐府。未第时尝为《玉树曲》云：“璧月夜，琼树春，莺舌泠泠词调新。当时狎客尽丰禄，直谏犯颜无一人。歌未阕，晋王剑上粘腥血。君臣犹在醉乡中，一面已无陈日月”。大播人口，适有同人为无赖辈殴，毂前救之，曰：“莫无礼！我便是道‘君臣犹在醉乡中’者。”无赖闻之，惭谢而退。毂亦大节士，轻财重义，以乡里所誉。颇不平久困，适生离难间，辞多寄寓比兴之作，无不知名。乾宁五年羊绍素榜进士，历国子博士，后以郎官致仕。有诗三卷。于是宦达，俱素餐尸位，卖降恐后之徒，毂因撰前代忠臣临老不变图一卷，及《观光集》一卷，并传。
    ○殷文圭
    文圭，字表儒，池州青阳人也。乾宁五年礼部侍郎裴贽下进士。初未第时，道中尝逢一老叟，目文圭久之，谓人曰：“向者布衣，绿眉方口，神仙中人也。如学道，可以冲虚；不尔，垂大名于天下。”未几，兵马振动，大驾幸三峰，文圭携梁王表荐及第。时杨令公行密镇淮阳，奄有宣、浙、扬、汴之间。榛梗既久，文圭辞亲，间道至行在。无何，随榜为吏部侍郎裴枢宣慰判官、记室参军。至大梁，以身事叩梁王，王又上表荐之。文圭后饰非，遍投启事公卿间，曰：“于菟猎食，非求尸璧之珍；爰居避风，不望洪钟之乐。”俄为多言者所发，更由宋、汴驰过，梁王大怒，亟遣追捕，已不及矣。为诗有《登龙集》、《冥搜集》、《笔耕词》、《冰镂录》、《从军稿》等集，传世。唐季，文体浇离，才调荒秽，稍稍作者，强名曰诗，南郭之竽，苟存于从响，非复盛时之万一也。如王周、刘兼、司马札、苏拯、许琳、李咸用等数人，虽有集相传，皆气卑格下，负鱼目唐突之惭，窃韫袭之滥，所谓家有弊帚，享之千金，不自见之患也。文圭稍入风度，间见奇崛，其殆庶几乎。
    ○李建勋
    建勋，字致尧，广陵人，仕南唐为宰相，后罢，出镇临川。未几，以司徒致仕，赐号“钟山公”，年已八十，志尚散逸，多从仙侣参究玄门。时宋齐丘有道气，在洪州西山，建勋造谒致敬，欲授真果，题诗赠云：“春来涨水凉如活，晓出西山势似行。玉洞有人经劫在，携竿步步就长生。”归高安别墅，一夕无病而逝。能文赋诗，琢炼颇工，调既平妥，终少惊人之句也。有《钟山集》二十卷行于世。
    ○褚载
    载，字厚子，家贫，客梁、宋间，困甚，以诗投襄阳节度使邢君牙云：“西风昨夜坠红兰，一宿邮亭事万般。无地可耕归不得，有思堪报死何难。流年怕老看将老，百计求安未得安。一卷新诗满怀泪，频来门馆诉饥寒。”君牙怜之，赠绢十匹，荐于郑滑节度使，不行。乾宁五年，礼部侍郎裴贽知贡举，君牙之荐之，遂擢第。文德中，刘子长出镇浙西，行次江西，时陆威侍郎犹为郎吏，亦寓于此。载缄二轴投谒，误以子长之卷画贽于威，威览之，连见数字触家讳，威矍然，载错愕，白以大误。寻谢以长笺，略曰：“曹兴之图画虽精，终惭误笔；殷浩之兢持太过，翻达空函。”威激赏而终不能引拔，后竟流落而卒。集三卷，今传。
    ○吕岩
    岩，字洞宾，京兆人，礼部侍郎吕渭之孙也。咸通初中第，两调县令。更值巢贼，浩然发栖隐之志，携家归终南，自放迹江湖。先是有钟离权，字云房，不知何代何许人，以丧乱避地太白，间入此阁，石壁上得金诰玉，深造希夷之旨。常ヮ髻，衣槲叶，隐见于世。岩既笃志大道，游览名山，至太华，遇云房，知为异人，拜以诗曰：“先生去后应须老，乞与贫儒换骨丹。”云房许以法器，因为著《灵宝毕法十二科》，悉究性命之旨。坐庐山中数十年，金丹始就。逢苦竹真人，乃能驱役神鬼。时移世换，不复返也。与陈图南音响相接，或访其室中。尝白衤阑角带，卖墨于市，得者皆成黄金。往往遨游洞庭、潇湘、湓浦间，自称“回道士”，时传已蝉蜕矣。有术佩剑，自笑曰：“吾仙人，安用剑为所以断嗔爱烦恼耳。“尝题寺壁曰：“三千里外无家客，七百年前云水身。”后书云：“唐室进士，今时神仙。足蹑紫雾，却归洞天。”又宿湖州沈东老家，白酒满瓮，瓷意拍浮，临去，以石榴皮画壁间云：“西邻已富忧不足，东老虽贫乐有余。白酒酿来因好客，黄金散尽为收书。”又尝负局奁于布，为贾尚书淬古镜，归忽不见，留诗云：“袖里青蛇凌白日，洞中仙果艳长春。须知物外餐霞客，不是尘中磨镜人。”又醉饮岳阳楼，俯鉴洞庭，时八月，叶下水清，君山如黛螺，秋风浩荡，遂按玉龙作一弄，清音辽亮，金石可裂。久之，度古柳别去，留诗云：“朝游南浦暮苍梧，袖里青蛇胆气粗。三入岳阳人不识，朗吟飞过洞庭湖。”后往来人间，乘虚上下，竟莫能测。至今四百余年，所在留题，不可胜纪。凡遇之者，每去后始觉，悔无及矣。盖其变化无穷，吟咏不已，姑此纪其大概云。
    论曰：“晋嵇康论神仙非积学所能致，斯言信哉。原其本自天灵，有异凡品，仙风道骨，迥凌云表。历观传记所载，雾隐乎岩巅，霞寓于尘外，崆峒、羡门以下，清流相望，由来尚矣。虽解化一事，似或玄微，正非假房中黄白之小端，从而服食颐养，能尽其道者也。不损上药，愈益下田，熊经鸟伸，纳新吐敌，无七情以夺魂魄，无百虑以煎肺肝，庶几指识玄户，引身长年，然后一跃，顿乔、松之逸驭也。今夫指青山首驾，卧白云振衣，纷长往于斯世，遣高风于无穷，及见其人，吾亦愿从之游耳。韩湘控鹤于前，吕岩骖鸾于后，凡其题咏篇什，铿锵振作，皆天成云汉，不假安排，自非咀嚼冰玉，呼吸烟霏，孰能至此。宁好事者为之。多见其不知量也。吴筠、张志和、施肩吾、刘商、陈陶、顾况等，高躅可数，皆颉颃于玄化中者欤。
    ○卢延让
    延让，字子善，范阳人也。有卓绝之才。光化三年裴格榜进士。朗陵雷满荐辟之，满败，归伪蜀，授水部员外郎，累迁给事中，卒官刑部侍郎。延让师许下薛尚书为诗，词意入僻，不竞纤巧，且多健语，下士大笔之。初，吴融为侍御史，出官峡中，时延让布衣，薄游荆渚，贫无卷轴，未遑贽谒。会融弟得延让诗百余篇，融览其警联，如《宿东林》云：“两三条电欲为雨，七八个星犹在天。”《旅舍言怀》云：“名纸毛生五门下，家僮骨立六街中。”《赠元上人》云：“高僧解语牙无水，老鹤能飞骨有风。”《蜀道》云：“云间闹铎骡驮去，雪里残骸虎拽来。”又云：“树上诹咨批颊鸟，窗间逼驳扣头虫“等，大惊曰：“此去人远绝，自无蹈袭，非寻常耳。此子后必垂名。余昔在翰林召对，上曾举其‘臂鹰健卒横毡帽，骑马佳人卷画衫’一联，虽浅近，然自成一体名家，今则信然矣。”遂厚礼遇，赠给甚多。融雪中寄诗云：“永日应无食，终宵必有诗。”后夺科第。多融之力也。今诗一卷，传世。
    ○曹松
    松，字梦征，舒州人也。学贾岛为诗，深入幽境，然无枯淡之癖。尤长启事，不减山公。早未达，尝避乱来栖洪都西山。初在建州依李频，频卒后，往来一无所遇。光化四年，礼部侍郎杜德祥下，与王希羽、刘象、柯崇、郑希颜同登第，年皆七十余矣，号为“五老榜”。时值新平内难，朝廷以放进士为喜，特授校书郎而卒。松野性方直，罕尝俗事，故拙于进宦，构身林泽，寓情虚无，苦极于诗，然别有一种风味，不沦乎怪也。集三卷，今传。
    ○裴说
    说，工诗，得盛名。天三年礼部侍郎薛廷下状元及第。初年窘迫乱离，奔走道路，有诗曰“避乱一身多”，见者悲之。后仕为补阙，终礼部员外郎。为诗足奇思，非意表琢炼不举笔，有岛、洞之风也。弟谐，亦以诗名世。仕终桂岭假官宰。今俱有集，相传。
    ○贯休
    休，字德隐，婺州兰溪人，俗姓姜氏。风骚之外，尤精笔札。荆州成中令问以书法，休勃然曰：“此事须登坛可授，安得草草而言。”中令衔之，乃递人黔中，因为《病鹤》诗以见志云：“见说气清邪不入，不知尔病自何来“初，昭宗以武肃钱Α平董昌功，拜镇东军节度使，自称吴越王。休时居灵隐，往投诗贺，中联云：“满堂花醉三千客，一剑霜寒十四州。”武肃大喜，然僭侈之心始张，遣谕令改为“四十州”，乃可相见。休性躁急，答曰：“州亦难添，诗亦难改。余孤云野鹤，何天不可飞！”即日裹衣钵，拂袖而去。至蜀，以诗投孟知祥云：“一瓶一钵垂垂老，万水千山特特来。”知祥久慕，至是非常尊礼之。及王建僭位，一日游龙华寺，召休坐，令口诵近诗，时诸王贵戚皆侍，休意在箴戒，因读《公子行》曰：锦衣鲜华手擎鹘，闲行气貌多陵忽。稼穑艰难总不知，五帝三皇是何物。”建小忉，然敬事不少怠也。赐号“禅月大师”。后顺寂，敕塔葬丈人山青城峰下。有集三十卷，今传。休一条直气，海内无双，意度高疏，学问丛脞，天赋敏速之才，笔吐猛锐之气，乐府古律，当时所宗。虽尚崛奇，每得神助，余人走下风者多矣。昔谓龙象蹴蹋，非驴所堪，果僧中之一豪也。后少其比者，前以方支道林不过矣。
    ○张瀛
    瀛，碧之子也。仕广南刘氏，官至曹郎。尝为诗赠琴棋僧云：“我尝听师法一说，波上莲花水中月。不垢不净是色空，无法无空亦无灭。我尝对师禅一观，浪溢鳌头蟾魄满。河沙世界尽空空，一寸寒灰冷灯畔。我又闻师琴一抚，长松唤往秋山雨。弦中雅弄若铿金，指下寒泉流太古。我又看师棋一著，山顶坐沉红日脚。阿谁称是国手人，罗浮道士赌却鹤。输却药葫芦，斟下红霞丹，束手不敢争头角。”同列见之曰：“非其父不生是子。”瀛为诗尚气而不怒号，语新意卓，人所不思者，辄能道之。绰绰然见乃父风也。有诗集，今传于世。
    ○沈彬
    彬，字子文，筠州高安人。自幼苦学，属末岁离乱，随计不捷，南游湖湘，隐云阳山数年，归乡里。时南唐李镇金陵，旁罗俊逸，名儒宿老，必命郡县起之。彬赴辟，知欲取杨氏，因献《画山水诗》云：“须知笔力安排定，不怕山河整顿难。”览之大喜，授秘书郎。保大中，以尚书郎致仕归，徙居宜春。初经版荡，与韦庄、杜光庭、贯休俱避难在蜀，多见酬酢。彬临终，指葬处示家人窆，果掘得一空冢，有漆灯青荧，圹头立一铜版，篆文曰：“佳城今已开，虽开不葬埋。漆灯终未灭，留待沈彬来。”遂窀穸于此。有诗集一卷。传世。彬第二子延瑞，性坦率，豪于觞咏，举动异俗，盛夏附火，严冬单衣，或遇崇山野水，古洞幽坛，竟日不返，时人异之，呼为“沈道者”，士大夫多邀至门馆。一日，邑宰戏问：“何日道成“廷瑞即留诗曰：“何须问我道成时，紫府清都自有期。手握药苗人不识，体涵仙骨俗争知。”宰惊谢。后浪游四方，或传仙去也。
    ○唐求
    求，隐君也，成都人。值三灵改卜，绝念鼎钟，放旷疏逸，出处悠然，人多不识。方外物表，是所游心也。酷耽吟调，气韵清新，每动奇趣，工而不僻，皆达者之词。所行览不出二百里间，无秋豪世虑之想。有所得，即将稿捻为丸，投大瓢中。或成联片语，不拘短长，数日后足成之。后卧病，投瓢于锦江，望而祝曰：“兹瓢倘不沦没，得之者始知吾苦心耳。”瓢泛至新渠，有识者见曰：“此唐山人诗瓢也。”扁舟接之，得诗数十篇。求初未尝示人，至是方竞传，今行于世。后不知所终，江南处士杨夔，亦工诗文，名称杰出如求，今章句多传。
    ○孙鲂
    鲂，唐末处士也，乐安人。与沈彬、李建勋同时，唱和亦多。鲂有《夜坐》诗，为世称玩。建勋尤器待之，日与谈宴，尝匿鲂于斋幕中，待沈彬来，乃问曰：“鲂《夜坐》诗如何“彬曰：“田舍翁火炉头之语，何足道哉！”鲂从幕中出，诮彬曰：“何讥谤之甚“彬曰：“‘画多灰渐冷，坐久席成痕。’此非田舍翁炉上，谁有此况“一座大笔。及《金山寺》诗云：“天多剩得月，地少不生尘。”当时谓骚情风韵，不减张祜云。有诗五卷，今传。
    ○李中
    中，字有中，九江人也。唐末，尝第进士，为新涂、淦阳、吉水三县令，仕终水部郎中。孟宾于赏其工吟，绝似方干、贾岛，时复过之。如“暖风医病草，甘雨洗荒村”，又“贫来卖书剑，病起忆江湖”，又“闲花半落处，幽鸟未来时”，又“千里梦随残月断，一声蝉送早秋来”，又“残阳影里水东注，芳草烟中人独行”，又“闲寻野寺听秋水，寄睡僧窗到夕阳”，又“香入肌肤花洞酒，冷浸魂梦石床云”，又“西园雨过好花尽，南陌人稀芳草深“等句，惊人泣鬼之语也。有《碧云集》，今传。
    ○廖图
    图，字赞禹，虔州虔化人。文学博赡，为时辈所服。湖南马氏辟致幕下，奏授天策府学士。与同时刘昭禹、李宏皋、徐仲雅、蔡昆、韦鼎、释虚中，俱以文藻知名，赓唱迭和。齐己时寓渚宫，相去图千里，而每诗筒往来不绝，警策极多，必见高致。集二卷，今行于世。时有荆南从事郑淮，亦工诗，与僧尚颜多所酬赠，诗亦传。
    ○孟宾于
    宾于，字国仪，连州人。聪敏特异，有乡曲之誉。垂髫时，书所作百篇，名《金鳌集》，献之李若虚侍郎，若虚采猎佳句，记之尺书，使宾于驰诣洛阳，致诸朝达，声誉蔼然，留寓久之。晋天福九年，礼部侍郎符蒙知贡，宾于帘下投诗云：“那堪雨后更闻蝉，溪隔重湖路七千。忆得故园杨柳岸，全家送上渡头船。”蒙得诗，以为相见之晚，遂擢第，时已败六举矣。与诗人李同年情厚。后，宾于来仕江南李主，调淦阳令，因犯法抵罪当死，会拜翰林学士，闻在缧绁，以诗寄之曰：“初携书剑别湘潭，金榜名标第十三。昔日声尘喧洛下，迩来诗价满江南。长为邑令情终屈，纵处曹郎志未甘。莫学冯唐便休去，明君晚事未为惭。”后主偶见诗，遂释之。迁水部郎中，又知丰城县。兴国中致仕，居玉笥山，年七十余卒。自号“群玉峰叟”。有集今传。
    ○孟贯
    贯，闽中人。为性疏野，不以荣宦为意，喜篇章。周世宗幸广陵，贯时大有诗价，世宗亦闻之，因缮录一卷献上，首篇《书贻谭先生》云：“不伐有巢树，多移无主花。”世宗不悦曰：“朕伐叛吊民，何得有巢、无主之说！”献朕则可，他人则卿必不免。”不复终卷，赐释褐进士。虚名而已。不知其终。有诗集，今传。孟子曰：“予之不遇鲁侯，天也。”至唐开元，孟浩然流落帝心，和璧堕地。孟郊之出处梗概苦难，生平薄宦而死。今孟贯坐此诗穷，转喉触讳，非意相干，竟尔埋没，与前贤俱亦相似，命也。孟氏之不遇，一何多耶！
    ○江为
    为，考城人，宋江淹之裔，少帝时，出为建阳吴兴令，因家为郡人焉。为唐末尝举进士，辄不第。工于诗，有“天形围泽国，秋色露人家”，“月寒花露重，江晚水烟微“等句，脍炙人口。少游白鹿寺，有句：“吟登萧寺旃檀阁，醉倚王家玳瑁筵。“后主南迁见之曰：“此人大是富贵家。”时刘洞、夏宝松就传诗法，为益傲肆，自谓俯拾青紫。乃诣金陵求举，屡黜于有司。怏怏不能已，欲束书亡越，会同谋者上变，按得其状，伏罪。今建阳县西靖安寺，即处士故居，后留题者甚众。有集一卷，今传。
    ○熊皎
    皎，九华山人。唐清泰二年进士。刘景岩节度延安，辟为从事。晋天福中，说景岩归朝，以功擢右谏议，竟坐累黜为上津令。工古律诗，语意俱妙。尝赋《早梅》云：“一夜开欲尽，百花犹未知。”甚传赏士林，且知其心遇。今有《屠龙集》、《南金集》合五卷传世，学士陶谷序之。
    ○陈抟
    抟，字图南，谯郡人。少有奇才经纶，《易?象》玄机，尤所精究。高论骇俗，少食寡思。举进士不第，时戈革满地，遂隐名，辟谷炼气，撰《指玄篇》，同道风偃。僖宗召之，封“清虚处士”，居华山云台观。每闭门独卧，或兼旬不起。周世宗召入禁中，试之，扃户月余始启，抟方熟寐ぴ<鼻合>。觉即辞去，赋诗云：“十年踪迹走红尘，回首青山入梦频。紫陌纵荣争及睡，朱门虽贵不如贫。愁闻剑戟扶危主，闷听笙歌聒醉人。携取旧书归旧隐，野花啼鸟一般春。”还山后，因乘驴游华阴市，见邮传甚急，问知宋祖登基，抟抵掌长笑曰：“天下自此定矣。”至太宗征赴，戴华阳巾，草屦垂条，与万乘分庭抗礼，赐号“希夷先生”。时居云台四十年，仅及百岁。帝赠诗云：“曾向前朝出白云，后来消息杳无闻。如今已肯随征召，总把三峰乞与君。”真宗复诏，不起，为谢表，略曰：“明时闲客，唐室书生。尧道昌而优容许由，汉世盛而善从商皓。况性同猿鹤，心若土灰，败荷制服，脱箨裁冠，体有青毛，足无草屦，苟临轩陛，贻笑圣朝。数行丹诏，徒教彩凤衔来；一片野心，已被白云留住。咏嘲风月之清，笑傲烟霞之表，遂性所乐，得意何言。”后凿石室于莲华峰下，一旦坐其中，羽化而去。有诗集，今传。如洛阳潘阆逍遥、河南种放明逸、钱塘林逋君复、钜鹿魏野仲先、青州李之才挺之、天水穆修伯长，皆从学先生，一流高士，俱有诗名。大节详见之《宋史》云。
