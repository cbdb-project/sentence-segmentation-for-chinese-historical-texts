惟实集（元）刘鹗 着

　　浮云道院诗二十二首，并引，其一（惟实集卷四，四库全书本）
　　泰定丁卯，予自河南，考满归于所居鸡山之阳。辟五亩园，植花、竹、茶、橘之属，筑室三楹，置图书，设枕簟，以为读书之所。宾至，则相与饮酒赋诗，投壶雅歌以终日。或焚香读书，登山临水以自乐。翛然物表，直欲轻世而肆志焉。因窃取吾夫子富贵于我如浮云之语，扁之曰浮云道院。呜呼！吾岂真外富贵、薄功名、果于忘世者哉？诚以承祖父之训，读圣人书，所学何事，众人之所以为众人，要皆不可以不察苟此。不力则凝冰焦火，渊沦天飞，人欲炽、天理亡，三纲沦、九法斁，命义之不知，廉耻之道丧，沈陷没溺，颠倒眩瞀。此心不存斯，有不能践其形者矣。孟子曰：君子之所以异于人者，以其存心也。盖必存心而后可以践形，必视富贵如浮云而后可以存心。风雩之咏归，鸢鱼之飞跃，箪瓢陋巷之无忧，衣缊袍而不耻，以至于风月无边，庭草交翠，风轻云淡，花柳皆春。其所以流动充满，极天人之乐者，是皆有得于夫子之意，在我重、在物轻也。仆窃慕而愿学焉，但有志向道，而萍踪靡定，日涉风尘，歧路兴悲，则栖栖者将何所底焉？因创道院，为藏修之所。朝夕于斯，惕焉知惧，庶几乎熏陶渐染，歳改月化，冀有以窥圣贤之万一，使不至离道之远，为名教之罪人幸也。且崎岖更尝之余，人情世故，末理薄俗，翻云覆雨，其可歌可感、可惊可痛者。倾耳洞目，世味固以澹然，矧旦暮见闻事，又何限于是？浮云之思愈深矣，因成数语，以写予怀。读书冀闻道，何必竞荣名？主宾辨内外，物我孰重轻？崎岖更尝余，愈觉兹理明。浮云视富贵，悠然悟深情。
　　其二（惟实集卷四，四库全书本）
　　青山五亩园，随意茅三间。竹树发佳趣，好鸟鸣闗闗。物情固自乐，聊得开我颜。长歌答天风，以永今夕闲。
　　其三（惟实集卷四，四库全书本）
　　胸次寡尘虑，随寓皆可乐。孰云柴桑里？不似麒麟阁。雨余草初生，风定花自落。荣辱今两忘，遗经在牛角。
　　其四（惟实集卷四，四库全书本）
　　广誉薄文绣，美德贤膏梁。信道苟不笃，不几兹言狂。春风散天和，宇宙森众芳。盛德固莫及，千载遥相望。
　　其五（惟实集卷四，四库全书本）
　　生人以御物，何事随物化？五色双目盲，昏昏旦为夜。髙处忽眼新，令我重悲诧。为塞陷天流，云开见嵩华。
　　其六（惟实集卷四，四库全书本）
　　留心强为善，万事当听天。天定还胜人，何须苦烦煎？原宪竟得贫，颜子不假年。在彼不我知，在我当勉旃。
　　其七（惟实集卷四，四库全书本）
　　有客远方来，访我衡门下。岂无一樽酒？乐此芳时暇。好风吹晚花，緑醑粘盏斝。痛饮君莫辞，流水易衰谢。
　　其八（惟实集卷四，四库全书本）
　　春来农事及，雨过田水满。呼童具犁锄，耕作趁春暖。但愿黍稷稔，客至得相款。此外复何求？读书识吾短。
　　其九（惟实集卷四，四库全书本）
　　失之要本无，既得乃固有。但知贫为常，未知贱者丑。贫贱与得失，命矣果谁咎？万态森前陈，凝然袖吾手。
　　其十（惟实集卷四，四库全书本）
　　舞雩咏春风，步履傍花柳。此景信可乐，胡为疾其首？陶然天壤间，万事皆我友。惟应瓮头春，不知今熟否？
　　其十一（惟实集卷四，四库全书本）
　　静夜坐百态，晓起俱不然。奈何不自悟，扰扰欲胜天。效颦冀见好，反以丑取捐。劳心苟无益，何如信吾缘？
　　其十二（惟实集卷四，四库全书本）
　　权门手可热，行路为低头。一朝沧桑翻，言之使人羞。伉俪不能庇，骨肉烂莫收。悠然茅屋间，老矣归山丘。
　　其十三（惟实集卷四，四库全书本）
　　田园儿女计，为虑靡不周。汲汲牛马走，辛苦悲白头。朱门有饿莩，白屋生公侯。是其禀气初，穷达非人谋。
　　其十四（惟实集卷四，四库全书本）
　　象箸与玉杯，其流至亡国。箪瓢陋巷间，千载有遗德。采采陌上花，岂无好颜色？终然易零落，歳晚愧松柏。
　　其十五（惟实集卷四，四库全书本）
　　孟氏有三乐，其一无愧心。俯仰苟无愧，至乐不可任。万化不得羁，超然众芳林。神仙甚非远，何必海上寻？
　　其十六（惟实集卷四，四库全书本）
　　知耻斯不辱，知足常有余。岂无负郭田？亦有堆床书。春风茶新苗，雨过还当锄。准拟读书暇，茗饮甘如酥。
　　其十七（惟实集卷四，四库全书本）
　　古人亦有言，千橘万户侯。思之亦烂熟，有志今甫酬。金丸炫落日，清霜满林秋。户侯讵能拟？聊得供杖头。
　　其十八（惟实集卷四，四库全书本）
　　骨肉半零落，有弟差慰意。日暮田园归，浊酒聊共醉。此酒可再得，此日宁再世？人间乐固多，埙篪有真趣。
　　其十九（惟实集卷四，四库全书本）
　　春风日已和，桑麻蔼新緑。但可了寒暑，生理亦自足。沈浮闾里间，我亦甘碌碌。俯仰三百年，苍然此乔木。
　　其二十（惟实集卷四，四库全书本）
　　常怜世间人，晚歳生恐怖。问之此何因？牵以物欲故。孰知不得将？此理当自悟。云散月满怀，清风湛归路。
　　其二十一（惟实集卷四，四库全书本）
　　东坡百世师，其学常近禅。虽堕斥逐中，不作戚戚怜。两赋耀赤壁，尚此风泠然。我梦从之游，梦觉月满天。
　　其二十二（惟实集卷四，四库全书本）
　　常爱陶潜翁，独归田园居。采菊东篱间，酌酒南山隅。有琴更无弦，随意良自如。髙风千载间，太息谁其徒？
　　拟古七首，其一（惟实集卷四，四库全书本）
　　万顷日二升，千间夜六尺。所用能几何？何苦悴心力。牙筹与鞭算，役役夜继日。百年俱苍苔，徒资后人惜。
　　其二（惟实集卷四，四库全书本）
　　疏食以当肉，缓步以当车。兹言深服膺，既稳仍且腴。鄙哉弹铗君，惓惓志鱼舆。古人甚能言，适与吾心如。
　　其三（惟实集卷四，四库全书本）
　　是心亦犹人，我岂悲富贵？极知得有命，常恐坠不义。才薄未易称，去来矧难系。何如田南山？食力差少愧。
　　其四（惟实集卷四，四库全书本）
　　东邻有处女，灼灼桃李神。娉婷不肯嫁，爱此天地身。惟恐失所托，悔恨难自陈。踟蹰悄无言，日照空闺春。
　　其五（惟实集卷四，四库全书本）
　　荆山一片玉，秀气锺鸿蒙。幽晖不自衒，老雨苍苔封。纷纷他山石，举世多拙工。卞和今岂无？至宝宁终穷？
　　其六（惟实集卷四，四库全书本）
　　京城海子上，有僧持双铃。诵经二十载，寒暑白发生。辛勤积涓埃，佛阁开明荧。吾心若更苦，天地何冥冥。
　　其七（惟实集卷四，四库全书本）
　　沟断跻牺罇，骐骥困盐车。时乎将奈何！今古谁贤愚？北风号枯梢，落日明寒芜。未遇非所惜，但恐流年徂。
　　寄黄州旧友四首，其一（惟实集卷四，四库全书本）
　　后会未有期，岂意歳云变？不知百年间，正复能几见？江湖北风多，水阔鴈无便。此心剧悠悠，庭树空倚遍。
　　其二（惟实集卷四，四库全书本）
　　客来为余言，眠食两无恙。殊郷吉语传，慰我心怏怏。我峩栖霞楼，仙人在其上。甚欲往从之，烟水互莽苍。
　　其三（惟实集卷四，四库全书本）
　　旧书不忍读，读之耿怀悲。君子不共赏，远在天一涯。喜闻甘棠阴，雨余緑差差。冰玉晚自守，素志正相期。
　　其四（惟实集卷四，四库全书本）
　　雪霰日已集，感此寒夜长。浮云翳白日，杀气时飞扬。落叶鸣声悲，游子思故乡。去住不自料，白云杳茫茫。
　　秋来河水清（惟实集卷四，四库全书本）
　　秋来河水清，春来河水浑。水性有二致，维时有凉暄。与时相推移，物态谁具论？夷险不易节，永言此心存。
　　云松巢（惟实集卷四，四库全书本）
　　英英山上云，郁郁涧底松。髙人抱奇姿，适与云松同。云不霖雨施，松不栋梁为。归巢云松间，君元愧明时。
　　题集贤全大学士三首，其一（惟实集卷四，四库全书本）
　　髙斋坐深夜，幽事亦可悦。恨无千黄金，夜夜买明月。买之匪有他，怜月有圆缺。愿言月长圆，不照人离别。
　　其二（惟实集卷四，四库全书本）
　　仲舒不窥园，我懒辄破戒。穷冬万木枮，菜叶青可爱。羊肉岂不佳？何如淡交耐。苟能食其根，黄河看如带。
　　其三（惟实集卷四，四库全书本）
　　虚窗对风雨，因得观物妙。君看四檐集，不了一罅漏。沧溟阔如天，尾闾小如窦。万事当防微，悠然发孤笑。
　　寄弟肖庭二首，其一（惟实集卷四，四库全书本）
　　亲丧尚土浅，游子怀帝乡。每逢时节临，重我涕泗滂。有弟幸可托，惟兄实无良。中谋卜葬地，未审君否臧？我言兹山佳，气聚风斯藏。山川重盘礴，形势森开张。翻翻龙蛇集，蔚蔚鸾凤翔。东西极完密，前后分低昂。明堂可万马，怀抱包洪荒。纵未増福庆，亦可免祸殃。似堪妥亲灵，此外俱荒唐。进取贵果决，筑舍讥道傍。尧时只一夔，竟克成大章。缅怀父母恩，罔极齐圆方。愿言罄所积，早得归山冈。惟君当送终，而我遂显扬。出处各尽道，庶可纾恐惶。两年几寄书，报章杳茫茫。北风重寄此，握笔情感伤。
　　其二（惟实集卷四，四库全书本）
　　蟋蟀鸣我宇，流月照我帷。我岂鐡石心？宁能不怀归？种茶南山园，秋雨苗应肥。不审木子树，旱暵今稠稀。惟应所树棘，歳久还成篱。中烦种橘枳，及时好为之。此事倘未遂，今歳勿更迟。常嗟树如此，急景风飘吹。不比王母桃，动作千歳期。庶几菟裘成，晚歳相娱嬉。连床遂所愿，听雨忘心悲。君看京城中，缁尘化人衣。百计虑已熟，食力无瑕疵。我言甚迂阔，君亦当三思。更烦语儿妷，着意过庭诗。
　　南城书懐（惟实集卷四，四库全书本）
　　新麦緑如韭，嫩柳含青烟。东风不私物，赋与无媸妍。天地妙化育，至理昭鱼鸢。愿言春服成，我亦沂水边。
　　菽水堂（惟实集卷四，四库全书本）
　　菽水本澹泊，母心常自安。益知为养易，独觉尽欢难。孝子情何极！为儒味每酸。伫看三釜养，紫诰写金鸾。
　　题渊泉二首，其一（惟实集卷四，四库全书本）
　　流泉何涓涓，渊水深更静。静影涵太虚，天光发辉映。积之非一朝，充溢若天性。怀哉圣学功，君应日涵泳。
　　其二（惟实集卷四，四库全书本）
　　其出源无穷，其积常有余。不比沟浍雨，盈涸惟须臾。幽深不可测，下有神龙居。持之作霖雨，以应当时需。
　　题朝阳斋（惟实集卷四，四库全书本）
　　曈曈扶桑日，流光射檐楹。晨起披我衣，旦气何其清。万虑自澄湛，油然善心萌。愿学古圣人，孜孜待鸡鸣。
　　独酌三首，其一（惟实集卷四，四库全书本）
　　聊持一尊酒，独对西山酌。我饮本不多，借此以娱乐。慨彼山中人，岂无合仙药？月出烟萝深，思之在冥漠。
　　其二（惟实集卷四，四库全书本）
　　独酌花树下，花影落酒中。举杯试一吸，酒尽影亦空。引壶遂再酌，花影重玲珑。乃知酒有尽，惟影原无穷。
　　其三（惟实集卷四，四库全书本）
　　木叶不饮酒，胡为赪其颜？我发不耐秋，微霜点其间。叶赪春更緑，髪白何由还？人生不似叶，何为空间关？且可信所遇，呼酒看西山。
　　题刘养直南山书院三首，其一（惟实集卷四，四库全书本）
　　结屋南山下，贮书书屋中。愿将贻子孙，百歳相终穷。万事罕成算，人生等飞蓬。渐与桑梓远，而与梅花同。永言作汤沐，说梦时相逢。
　　其二（惟实集卷四，四库全书本）
　　种鱼亦有池，艺蔬亦有圃。胡为轻弃之？遽忍去乡故。人情薄如云，时政猛于虎。可怜伏腊供，粗足了官府。终然不能忘，时复怀故土。故土尚可怀，孤云遶坟墓。
　　其三（惟实集卷四，四库全书本）
　　胸中饱藏书，随地皆可屋。适意即为好，何必重乡曲？岭南多梅花，亦足慰幽独。既免怀土讥，乔迁岂非福？异时须昌刘，从君着芳族。
　　题东城和尚旧所赠卷后（惟实集卷四，四库全书本）
　　九年前，长南雄幕，重修帝师殿。殿成，命东城主之。庚寅，奉旨征余翰林修撰，东城求一言为别，遂书此卷。戊戌，持节重来，师渐老，出旧卷，重求余题。因有所感，故为书古诗以荅。旧题墨如新，重会俄九载。俯仰异今昔，令我重悲慨。上人渐老大，未觉颜色改。富贵多危机，山中福如海。
　　赵贞常以善斲琴遇知，琴成奏之，称旨，题其琴曰天历正音。国子监蓝信之征予言二首，其一（惟实集卷四，四库全书本）
　　唐虞不可作，大雅何寥寥！居然正始音，洋溢天历朝。一鼓声气和，再鼓阴阳调。令我乐忘味，彷佛齐闻韶。峄阳多孤桐，因得备采樵。愿言圣明世，勿弃爨下焦。
　　其二（惟实集卷四，四库全书本）
　　礼乐垂百年，圣主乃当御。奎章五云间，人文日宣着。子犹师挚始，风比闗雎世。猗欤圣人心，借此发天趣。麟凤不在薮，甘露降庭树。大地皆熏风，宁独子琴遇？
　　题谈命杨见心（惟实集卷四，四库全书本）
　　阴阳无端倪，大化不少息。叶落已复萌，泉枯又还溢。虚盈消长机，今古岂终极？既见天地心，祸福从测识。何须泛天河？眷眷支机石。
　　请君勿系驴（惟实集卷四，四库全书本）
　　请君勿系驴，驴劣伤我树。树死不足悲，所悲种树苦。矧兹初夏临，清阴緑如雨。亦解招凉吹，为我涤炎暑。愿言共爱惜，相与保迟暮。
　　大通驿阻风（惟实集卷四，四库全书本）
　　秋晚方北征，朔风撼平地。差迟百计非，留滞岂天意？十日九不前，半月始千里。功名要多艰，正患得之易。少折轻疾心，进德良在是。
　　遣兴二首，其一（惟实集卷四，四库全书本）
　　万事勿介意，时来即为之。幽兰岂无芳？不与春风期。大化亦已定，慎保冰雪姿。笑歌柳阴中，剑光白差差。
　　其二（惟实集卷四，四库全书本）
　　秋气日已肃，稍觉庭树变。江湖子非鱼，风雨客如燕。桓桓六尺躯，漂母寄一砚。伯牙莫我顾，遂也羞自荐。常悲楚卞氏，刖足固求衒。巢由古之人，怀哉不可见。坐久开我门，江波白如练。
　　度狼山（惟实集卷四，四库全书本）
　　狼山出髙迥，风急过如箭。凄凄挟沙砾，点点尘吹面。我马却复前，努力与风战。寒日淡如月，湿雨满郊甸。皮裘半为冰，稍觉身体颤。前村有人家，酒熟亦堪荐。闗河老涉歴，霜雪饱谙练。文夫政如此，何必怀破砚？
　　月夜（惟实集卷四，四库全书本）
　　中宵月娟娟，睡起得孤快。树影在流水，天地有真态。洒然心镜空，如或饮沆瀣。妙趣苟得之，着意成蔕芥。
　　通太傅院使存初弓麓庵，善书能诗（惟实集卷四，四库全书本）
　　伊谁白云庵？矫矫北山麓。天书发光怪，五色烂幽谷。梅月照溪水，霜雪见乔木。窗虚自生白，初起待朝旭。慨彼庵中人，奇姿美如玉。学道存初心，忘情淡无欲。文章发天籁，气节动坤轴。亲承紫皇诏，来往监玉局。一卷黄庭经，暇日应烂熟。
　　种柳（惟实集卷四，四库全书本）
　　造化无停机，歳月甚行路。种柳不满年，清阴已当户。柔条亦可人，随风为余舞。即景殊怆然，因悲树如此。
　　偶题（惟实集卷四，四库全书本）
　　客言不可信，可信惟至理。惟理苟可行，不可即中止。倘或徇客言，事变无定体。问客谢不知，积谤俱在己。尚观理若何？勿为客所使。题诗置座右，聊识吾过尔。
　　舟次苏渡，南望诸山怪状，谩成（惟实集卷四，四库全书本）
　　群山多不毛，怪石忽涌出。土壤剥落尽，恍惚见山骨。端方俄如屏，秀耸忽如笏。或员如覆釜，或鋭如顿笔。千奇与万怪，欲写难备述。谁意寂寥中，惊见此突兀？双阙髙倚云，令人恣超忽。
　　山中即事（惟实集卷四，四库全书本）
　　雾罢海日髙，衣襟尚余湿。髙秋暖如春，鸣禽忽相及。草木罕黄落，寒虫不成蛰。时于极热中，颇觉凉思集。于此苟不察，居然即成疾。游子思故乡，虚名空羁絷。气候何纷纷，朝夕常岌岌。何如下泽车？饱饭老乡邑。
　　次梅南刘先生韵（惟实集卷四，四库全书本）
　　江梅苦难滋，草木偏易长。美人不可期，有约辄屡爽。惟君砺操行，如蚓食槁壤。十年不相逢，令我劳远想。畴昔夜梦君，拄杖时敲门。梦觉即买丝，直将绣平原。沧桑万变余，俄然覩孤根。重以契阔久，颇觉颜色温。剧谈到时事，剀切多危言。猗欤忠节邦，惊见善类蕃。今秋风雨多，江水何翻翻！风浪日夕涌，清者亦复浑。惟余江边梅，髙标至今存。
　　感怀三首，其一（惟实集卷四，四库全书本）
　　丧乱八九年，乾坤日流血。人心久不古，伦义悉磨灭。豺虎在城市，生民半鱼鳖。张弓不得射，令我重鸣咽。欲付之忘言，宁无愧司臬？
　　其二（惟实集卷四，四库全书本）
　　醉者常百千，醒者纔一二。苟或不自持，醒者亦复醉。诸君愿正大，政好持善类。庶几纲目张，或可起憔悴。政事如修明，盗贼亦人尔。无令贾长沙，痛哭至流泪。
　　其三（惟实集卷四，四库全书本）
　　丧乱靡有定，天下无全材。苟不事淫酗，辄复多疑猜。徒知尚权势，不恤治体乖。生民化盗贼，田里多蒿莱。狂澜亦既倒，纵挽不可回。愿忍贾生泪，且进渊明杯。
　　早发湴湖，驿行康铜铺（惟实集卷四，四库全书本）
　　小雨不滑道，好风吹我衣。畏途得清凉，实亦天念之。念之匪有他，七十方督师。上忧国步艰，下悯生民疲。区区当努力，早见平淮碑。
　　寄蒙君礼元帅，并书蒙泉二大字以贻之（惟实集卷四，四库全书本）
　　清泉出深山，初若甚蒙昧。昼夜不住流，日积渐充大。滔滔忽成川，滚滚直到海。非比沟浍盈，其涸可立待。一朝随苍龙，化作霖雨霈。万物俱沾濡，初不分内外。赋诗重期君，竒勲着昭代。
　　感时（惟实集卷四，四库全书本）
　　世变日已深，人心不如古。狐狸向人号，鳅鳝为谁舞？承恩喜则人，怫意怒还虎。白日当交衢，杀人莫知御。官府不敢问，曲意尽摩抚。生者半逃移，死者空尘土。礼法徒有名，生民已无主。矧今居官人，冰炭生肺腑。中心为私室，借口夸公举。何意慕蔺亷，当面成汉楚。事功无由成，丧乱遽如雨。上天亦何怒？生民亦何苦？红日将西沈，悲歌望伊吕。
　　齿落（惟实集卷四，四库全书本）
　　去年落一牙，今年落三齿。动者日已落，存者能有几？齿落何足悲？所悲歳月逝。行年已七十，德业无可纪。远愧赵充国，成名向边鄙。作图上方畧，虽老何亹亹！岂独夸当时？余光耀青史。我今往韶雄，事势焉能已？汉贼不两立，直欲洗国耻。梅闗一岭隔，调度亦易尔。会当杀贼奴，持以报天子。何妨衣绣衣，持节老郷里。
　　题韶州图（惟实集卷四，四库全书本）
　　貂蝉一何髙，武溪一何深！可怜画师笔，写余故乡心。故乡有何好？桑梓髙成阴。童时所钓游，至乐不复寻。重念松与楸，斧斤日相侵。庄舄岂不显？怀土仍越吟。游鱼恋故渊，栖鸟恋旧林。微物尚且尔，况被冠与簪。余年已七十，持节沧海浔。南北欲断絶，世道多崎嵚。田园谩入梦，鱼鴈亦已沈。纵使铁石肠，宁能不沾襟？劫运会已极，天道当祸淫。愿言辅吾志，此贼真成擒。浩歌返鸡山，理我无弦琴。
　　人心如春天（惟实集卷四，四库全书本）
　　人心如春天，变态不常一。纷纷乍飞雨，杲杲俄出日。解衣遽生寒，添衣又还热。寒热既不时，命我重致疾。人心固难知，春天亦叵测。万事当自防，底用长叹息？
　　送邝将军元帅还郴古诗十首，其一（惟实集卷四，四库全书本）
　　桓桓邝将军，讨贼奋英武。所至缚贼奴，将以血觉鼓。淮阴信无双，哙等焉足伍？年富力正强，成功报明主。
　　其二（惟实集卷四，四库全书本）
　　桓桓邝将军，赋性机甚警。沈毅罕言语，每发中肯綮。及其闻善言，沛然发深省。酷吏尽扫除，疲民得苏醒。
　　其三（惟实集卷四，四库全书本）
　　桓桓邝将军，忧国常戚戚。韶民苦凋瘵，军赋从何出？慨然示无私，政令始归一。仓库岂不盈？稽之不终日。
　　其四（惟实集卷四，四库全书本）
　　桓桓邝将军，苦天久不雨。青黄不相续，斯民亦良苦。忠诚自心出，虔祷遽如许！神灵亦阴相，青天雨如澍。
　　其五（惟实集卷四，四库全书本）
　　桓桓邝将军，拟归集精兵。凉秋八九月，伫看官陂平。其余持土苴，不战将自倾。与子当并驱，笑敚南雄城。
　　其六（惟实集卷四，四库全书本）
　　桓桓邝将军，号令甚严肃。荒村人夜行，空谷鬼昼哭。风霆无留滞，迅若置邮速。昨日归牵牛，推恩及茅屋。
　　其七（惟实集卷四，四库全书本）
　　桓桓邝将军，仗义能急难。水陆势既合，破贼笑谈间。声名播南海，威武耀北蛮。明当唤班固，勒名貂蝉山。
　　其八（惟实集卷四，四库全书本）
　　桓桓邝将军，罕与污冗亲。所以奸谀夫，无所容其身。况耳不妄听，中心明如神。谁知杀贼汉？髙出知书人。
　　其九（惟实集卷四，四库全书本）
　　桓桓邝将军，密尔宜章市。公然一榻外，老贼敢鼾睡。一朝生致之，持归献天子。天子嘉其功，声名播寰宇。
　　其十（惟实集卷四，四库全书本）
　　桓桓邝将军，民社当自重。但愿贼扫除，勿遣民倥偬。居民苟一空，城存复何用？此理君固知，丁宁为君诵。
　　滑石径（惟实集卷四，四库全书本）
　　盛暑远行役，既老尤难堪。矧兹滑石径，乱石何崇巉！上有千丈崖，下有百尺潭。于焉苟失脚，下饱饥蛟馋。况余髪尽白，齿落余二三。胡为远行役？揽辔冲瘴岚。为怀圣主恩，优渥如云昙。临难重却避，臣子宁无惭？平生志许国，何敢辞苦甘？乌知有险阻，快若乗风帆。督师急讨贼，丑类俱除芟。持以谢明主，拂袖还江南。
　　家叔西隐结亭，额曰暖翠，赋诗见寄，次韵寄亭上（惟实集卷四，四库全书本）
　　白发逢盛世，昕夕凤翔翱。青山读旧书，灯火双目蒿。间从淡泊余，世与鸿蒙遭。此意自有得，此心不知劳。不为溟渤鲲，不作井里螬。孤亭抚万竹，无愧五柳陶。试询紫罗裳，曷若粗布袍？暖翠滴衣袂，朱颜如春桃。清风飒相遇，须鬓何萧骚！阿咸老京国，俯仰随官曹。富贵多危机，平地生波涛。回头眄兹亭，孰谓云台髙？
　　秋江送别（惟实集卷四，四库全书本）
　　知己别已难，木落秋正暮。明朝孤船开，苔生别时路。归看庾岭梅，已觉花盈树。回看章水云，驰情重含楚。
　　题彭氏月池二首，其一（惟实集卷四，四库全书本）
　　髙人散幽怀，独爱池水净。明月俄飞来，池光渐如镜。中有骊龙珠，纷纷白光映。静影涵太虚，悠悠见天性。
　　其二（惟实集卷四，四库全书本）
　　好斫月中桂，莫种池上松。为谂结繁阴，虚白生朦胧。回波忽成弦，澹澹来天风。光彩更流丽，感此多新功。
　　题黄德明所藏山居图（惟实集卷四，四库全书本）
　　茅屋依密树，弯溪驾长桥。山光远泛泛，野兴寒萧萧。寡合人所忌，幽居谁见招？抚时尘满眼，亦欲从渔樵。
　　题琴隐（惟实集卷四，四库全书本）
　　抱琴将何之？驾言归山阴。南风苦难招，逃虚岂初心？锺期固可铸，但恨无黄金。惟应涧中泉，知余为和音。
　　渊明漉酒巾（惟实集卷四，四库全书本）
　　脱我头上巾，漉此壶中酒。糟粕既已无，渣滓复何有？陶然见天真，长风起髙柳。
　　听琴图（惟实集卷四，四库全书本）
　　山水有天趣，写向膝上琴。听者不少违，独觉用意深。古今那可期？令我重愧今。审音谅匪难，所贵相知心。
　　戏题婴儿图（惟实集卷四，四库全书本）
　　大儿初脱怀，小儿犹恋乳。凯风棘成薪，母氏亦良苦。人生襁褓中，焉识母如此？兹图用情深，人应尽为子。
　　题贑太守文山与曾通判崖山追札子后（惟实集卷四，四库全书本）
　　古人重友谊，不计官崇卑。况以桑梓亲，谦厚浮情辞。节物重稠疉，翰墨光淋漓。不谄亦不渎，二老真吾师。题诗语薄俗，勿以富贵移。
　　采莲女（惟实集卷四，四库全书本）
　　采莲本贫女，出身甚寒薇。为因妙歌舞，遍体蒙珠玑。覩此忽有感，中夜常三思。士当患无实，不患无人知。
　　闻邻哭有感（惟实集卷四，四库全书本）
　　母哭其子长，妇哭其夫短。子魂不可招，空使母肠断。母泪似海水，海水亦有岸。人间为母心，怀哉泪弥旦。
　　游南华山（惟实集卷四，四库全书本）
　　过此不可来，来游必须遍。山色青可掬，溪水甘可荐。低头拜祖师，妙音满唐殿。云何八百年？生色尚在面。三生信有縁，世乱能一见。一见了即休，敢作桑下恋。别师出山门，山云白如练。
　　述懐（惟实集卷四，四库全书本）
　　马无千里姿，伯乐固时有。琴无山水音，锺期未尝朽。落落不自强，敢怨贾不售？从今当闭门，内省原无疚。珠玉倘有在，山川自眀秀。遯世莫我知，我亦甘白首。
　　四皓（惟实集卷四，四库全书本）
　　汉祖事嫚骂，耻以长策干。生平义不辱，远隐商山间。轩冕多险巇，衣冠自髙闲。芝草甘且腴，白发明苍颜。超然髙物表，于世了不闗。一朝诣阙下，汉室安如山。信有大力量，谈笑回强澜。始知老英雄，未易浅近观。藏器固有待，时至功无难。往往渭水滨，托兴事钓竿。
　　过龙门（惟实集卷四，四库全书本）
　　龙门郁嵯峨，岩壑幽更深。云气拥石壁，雷雨悬太阴。远游得胜槩，良足写我心。无人鞭长蛟，为予一长吟。
　　南城门外书所见二首，其一（惟实集卷四，四库全书本）
　　青松夹前道，白杨荫崇垣。鲜鲜石麒麟，不知谁家坟？有客行且歌，歌罢向我言。为言坟中人，生时乗华轩。粉黛左右侍，车马前后奔。乗时不饮酒，今日空成尘。
　　其二（惟实集卷四，四库全书本）
　　我行荒林翳，道傍卧丰碑。平生颇好古，下马细读之。卢龙刘节度，生当大唐时。杖策奋威武，勲业开边陲。人无百年身，既盛还当衰。植此颂功德，亦有千年期。埋没蔓草间，赫赫谁复知？往者已可叹，来者更可悲。
　　题刘翀霄五世图（惟实集卷四，四库全书本）
　　昔闻康节翁，慈母八十余。阶前小稚子，欢笑娱相呼。甘旨足丰俭，自谓此乐无。今君祖母秦，九十康强俱。牙齿尽完好，起居不资扶。鲜鲜芙蓉裳，皎皎明月裾。彩舆亲迎养，独觉爱日舒。有儿俱白颠，有孙亦银须。曾玄遶膝下，日向庭闱趋。一门极孝友，五世咸怡愉。矧君自奇士，振策当要途。风云接平步，日月明亨衢。覃恩追考妣，盛事夸里闾。苟非母厚德，此福宁独居？恨无汉史笔，逐一为母书。嗟予辱同姓，感念成长吁。祖年百又一，孙子纷如圭。深衣昼锦縁，曾绘家庆图。寿康世莫比，好事传京都。翰林欧苏辈，诗颂焉可诬？及今甫七载，往事浮云徂。我恨岂有极？君乐当何如？题诗卷还君，悠然泪盈袪。
　　题渊明图（惟实集卷四，四库全书本）
　　雨过林壑静，寒禽变幽响。稚子操一瓢，良辰逐孤往。微吹惊帽纱，落日在鹤氅。无营神自充，有道心更广。篱菊虽未花，随意得真赏。岂诚嗜杯酒？借此陶所养。先生真吾师，开卷慰遐想。鄙哉粘壁蛄，白发心怏怏。
　　夜宿何家寨，寨中止魏、于二姓，为婚姻（惟实集卷四，四库全书本）
　　驱马涉深涧，山径极深窈。蜂房比老屋，矗矗寄林薮。颇辞尘俗喧，迥出烟霞杪。逡巡问主人：住此安乐否？主人向我言，两姓世相守。辈辈为婚姻，已是百年久。开群自牛羊，忘归任鸡狗。怡然古人风，此事出意表。须臾罗酒浆，儿女忽环遶。殷勤劝我饮，殊觉礼数厚。自辞酒味薄，将意不堪口。聊得慰寂寞，且用息奔走。蘧庐止一宿，漂泊等飞鸟。愁多不成寐，庭树鸡戒晓。天明趋长途，失笑愧林叟。
　　髙佥事招饮于城西门燕山亭（惟实集卷四，四库全书本）
　　步出城西门，晴日光离离。不知春浅深，緑叶含晓滋。感兹时物变，但恐毛发衰。徘徊燕山亭，胜友相追随。鲜鲜棠梨花，灼灼丁香蕤。节序固已晚，聊复折一枝。缅怀古之人，俯仰令心悲。草玄良自苦，献璞宁非痴？何如实时酒，歌我浮云诗。渔人发清响，远过竹与丝。风吹罗衣裳，为子舞僛僛。微酣剧谈笑，倒景已莫追。为乐慎勿极，苟无负良时。
　　木槎径（惟实集卷四，四库全书本）
　　我行木槎径，树木髙蔽天。径幽欲无路，树老不记年。盛夏霜霰集，白昼雷雨悬。头碍卑树枝，足踏深涧泉。仰看咫尺间，半日不得前。方兹汗如雨，陡觉风凄然。行人谬调摄，疾病相缠绵。况苦乏药物，病亦何由痊？古人号瘴乡，于以待贬迁。予生果何为？自愧亦自怜。一官号持斧，从者多控弦。精神复矍铄，手足多胝胼。据鞍气愈壮，报国心愈坚。愿言早平宼，归泛胥江船。
　　寄监宪（惟实集卷四，四库全书本）
　　乱鸦忽收声，群鹊逐我屋。俄传报捷来，渠魁已就戮。生民久涂炭，郡邑久陵谷。道路少人行，寃鬼白昼哭。抚时乱已极，在理往必复。桓桓邝将军，骁勇时所独。将军固可嘉，主宪多盛福。上天既悔祸，盗贼亦厌乱。何况天下心，乱极重思汉。五羊号雄藩，地列江右半。鱼盐足富利，戎马素强悍。宪君居是间，九载屡克叛。运筹多玄机，临事有成算。声名达宸聪，美誉流汗漫。西江望旌旗，如望雨济旱。政宜挥千金，谈笑遣黥灌。乗机捣豫章，克复在夕旦。笑提叛臣头，庾岭作京观。千秋万古间，留得路人看。勲业垂无穷，人生如露电。
　　秋日即事（惟实集卷四，四库全书本）
　　我辞五羊来，老气凌云浮。意谓此孽丑，端可一战收。秋初抵韶阳，事有大不侔。主将恣贪暴，田里多怨愁。军马晨星稀，盗贼春云稠。倏围响石砦，穷迫已可忧。又闻湖南陈，围困连桂州。谭侯弃南雄，笃意归旧丘。牒报闗外寇，复有开韶谋。民情堪恟恟，俨如浪中舟。乞师与请粮，使者交庭陬。蹇余持空拳，无可应其求。虽云百冗集，乌足回其头？精神强奋迅，随意相应酬。或诱以好爵，或赉以银瓯。或时纠民丁，相予执戈矛。南北各有事，惟幄聊运筹。胸次日扰扰，回首已仲秋。连桂忽报捷，杀贼如星流。州城虽无恙，民物日已偷。皇天实相我，幸不贻时羞。所嗟响石砦，竟为贼俘囚。援兵既不利，与贼空为雠。桓桓蒙将军，忠义谁与俦？讨贼为已任，誓灭贼乃休。雍容风鸣树，便捷鹰脱鞴。临事每千虑，为虑靡不周。聚粮辄充栋，飨士时椎牛。意气益倾倒，士乐从之游。于时赖有此，长笑看吴钩。
　　枕上偶成（惟实集卷四，四库全书本）
　　欹枕闻晨鸡，似觉微阳动。吹灯起静坐，聊得醒醉梦。神仙似可学，惟在制铅汞。精神一相交，龙虎自迎送。周流如转轮，迅捷等飞鞚。或疑云雾蒸，又若春泉涌。舌本甜如饴，远过甘露瓮。天根与月窟，春意满空洞。始信中庸书，中实多妙用。蹇余迫衰暮，王事何倥偬！有息当自调，有心苦未统。归理蓝田云，相期玉堪种。留侯惜已远，此约谁与共？何年揖浮丘？丹霄驾飞凤。
　　官军破苏村，恶其与贼通。贼兵破白沙，恶民之不相随（惟实集卷四，四库全书本）
　　苍生果何辜？十载堕涂炭。天心不可知，令我重悲惋。自从丧乱来，盗贼苦构患。有田不能耕，有园不能灌。牛羊被虏掠，妻子各分散。穷冬尚无衣，日午犹未饭。官府不我恤，沈浮等鸥鴈。胁从姑偷生，纵死冀少缓。昨夜官军来，又复诛反叛。麤豪甚豺狼，猛毒如狴犴。一槩尽杀掠，去贼纔一间。玉石俱不分，生民重糜烂。纵贼官府嗔，为民贼杂乱。左右将安归？泛若无畔岸。新春雨潇潇，何忍听悲叹。愿言忍须臾，维持夜将旦。
　　四月十三，书所见（惟实集卷六，四库全书本）
　　天历二载春客燕，河清海晏消戈鋋。上林四月风日妍，乗舆思乐游龙船。凤辇并驾花云軿，骑麟翳凤骖群仙。鸾旗属车相后先，牙樯锦缆相蝉聮。万马杂沓蒙锦鞯，千官扈从控紫弦。和风不动舟徐牵，琼童玉女歌采莲。黄门传宣奏钧天，龙伯国人夜不眠。金支翠斾千花钿，光怪出没明遥川。红云翠雾覆锦筵，青鸟飞去当帝前。珍羞玉食罗纷骈，駞峯骆乳繁馨鲜。御炉紫烟浮龙涎，金瓯璚液凝醴泉。才人歌舞争取怜，南金蜀锦轻弃捐。龙颜一笑春八埏，臣子拜舞呼万年。呜呼！吾皇圣智轶汉宣，但恨子虚之赋，无一能为君王传。
　　醉歌（惟实集卷六，四库全书本）
　　常闻有客卑当时，我谓客语更过之。及今更事匪客过，往往亦足卑当时。胸中怆惶失所主，忽为虎兮忽为鼠。昨朝蝴蝶今不飞，旧日衣冠为谁舞？令人覩此中心哀，飘然欲赋归去来。山中酒熟花正开，人间久无燕昭台。
　　题宁戚叩角图（惟实集卷六，四库全书本）
　　丈夫有志凌青云，时穷偶与蓬蒿群。牵衣饭牛岂所乐？一饭不敢忘吾君。雪花光芒歳将晏，叩角长歌发悲叹。草团箬笠不禁寒，长夜漫漫几时旦？嗟我齐桓真好贤，拔之牛口行青天。君臣庆会勲业异，千年汗简犹流传。
　　食黄瓜二章，章五句，其一（惟实集卷六，四库全书本）
　　燕山五月新尝瓜，浅黄深碧风韵佳。食之飕飕清齿牙，时来微物亦荐达，使我抚髀长咨嗟。
　　其二（惟实集卷六，四库全书本）
　　却忆去年之来时，天风摇荡黄花期。回首歳月如云驰，人生斗酒即行乐，功名竹帛将何为？
　　岭南即事（惟实集卷六，四库全书本）
　　昨朝炎风今日雨，今日浓云昨朝暑。阴晴寒暑片时间，到此令人信难处。矧今世事多舛讹，晴日常少阴常多。随宜料理强排遣，天运若此将如何？
　　题东山髙卧图（惟实集卷六，四库全书本）
　　君不见今将官，徒知学公携妓游东山。一朝传闻贼至闗，匹马远窜不复还。又不见桓司马、秦苻坚，叛逆之气凌云烟。惟公胸中兵甲全，成功谈笑神怡然。嗟哉！方今群盗等蝼蚁，之子见公应愧死。
　　子卿持节图（惟实集卷六，四库全书本）
　　龙沙茫茫雪如雨，大窖雪寒羝不乳。孤臣持节十九年，忍死不降思报主。方今世事纷如雨，同安虎头真忠臣。江州太守骨已朽，尚书却作洪都守。感时抚卷雪漫空，为吊忠魂酹尊酒。
　　题礼部尚书巎子山（惟实集卷六，四库全书本）
　　神仙亦时有，公子间时无。公子世岂无？不如公读书。神情俊朗自仙骨，清淑之气锺扶舆。娟娟夜月明瑶瑜，灿灿秋水涵芙蕖。既不爱臂鹰逐兔驰飞菟，又不喜杨花扑帐斟流酥。心之所乐者，左置史，右列图。笔床茶灶胜具俱，衣冠文物来群儒。清宵管弦罢歌舞，白昼翰墨供欢娱。列职于春官，复能以礼乐致主于唐虞。主上眷顾桓渠渠，功臣世胄有如此。风雨乔木清敷腴，公子可谓间世无。且闻有巙山，乃是公所居。清泉白石日辉洁，幽花野草春扶疎。山中桃李亦仙品，风月迥与人间殊。公犹神仙山蓬壶，惟公与山闻京都。蹇予抱大拙，来此亦已久。既不能弹铗干田文，又不能学求齐以吹竽。世尚夸诈吾迂阔，吾笃信义人浮虚。凿圆枘方，龃龉不相入。旦夕惟有食破砚，迩来冰冻砚亦枯。然亦甘崎岖，乐此无怨吁。进退必以正，求为圣人徒。闻公髙谊压千古，所以愿曳侯门裾。其足非趦趄，其口非嗫嚅，其诗非狂亦非谀。尝闻昌黎言，以为古来王公布衣前后常相须。乃可千载垂名誉，吾意若此公踌躇，遇与不遇天何如？
　　归来乎（惟实集卷六，四库全书本）
　　归来乎？既不能如田千秋，一言悟主生封侯。又不能如主父偃，奏书直上黄金殿。君臣千载遇合难，饭牛长夜何漫漫。胡为久客众公间，进退俯仰多腼颜。归来乎？孟尝君，不可作，平原君，骨亦枯。买丝欲绣空模糊，迩来卿相不好儒。客且无履安得珠？虽云二子未尽道，尚能与客相倾倒。白玉楼空燕不飞，黄金台圯生秋草。归来乎？京师不可以久留，歳晚霜雪侵貂裘。山中风月如清流，醉余菊花簪满头。千秋奚足顾？主父焉能俦？归来乎？先人有书今尚存，青灯夜雨当细论。孰云落落苦难合？有志可致乎青云。他年歳君在癸酉，看花烂醉琼林酒。
　　群公见和又答四首，其一（惟实集卷六，四库全书本）
　　归来乎？蟪蛄生不知春秋，变灭顷刻犹王侯。归来乎？五陵草木尽披偃，昨日秋萤满梁殿。废兴反掌元非难，海水清浅尘弥漫。吾宁终老青山间？猿吟鹤唳聊醒颜。归来乎？唤童子，治我圃。无使霜后菜本枯，御寒更遣窗重糊。从教壮士嗤为儒，我价自若照乗珠。文章乌足存古道？底用词源三峡倒。功名已付雨中花，意思要同窗外草。归来乎？常笑张子房，崎岖愿封留。何如大泽披羊裘？忘机傲兀临溪流。富贵不足回其头，髙风千载谁当俦？归来乎？故园之菊今应存，此事欲与渊明论。孤松独抚倦飞鸟，出岫雅爱无心云。明当秋风月在酉，秔稌初黄催酿酒。
　　其二（惟实集卷六，四库全书本）
　　归来乎？古来圣人作春秋，始尊王室严诸侯。一辞初不待商偃，岿然古道灵光殿。纲维名教世所难，初非凿空凌漶漫。二百四十余年间，乱臣贼子俱汗颜。归来乎？后世多不然，吾道秋叶枯。纸扇一破难再糊，种瓜冬实欺群儒，魏王反诮齐无珠。纷纷似此不忍道，冠屦衣裳尽颠倒。苏秦六国相金印，园绮商岭饭芝草。归来乎？不可留。山中木绵正堪裘，乗槎鼓枻湘江流，直欲下至沧海头。白衣苍狗纷百变，蛇神牛鬼宁堪俦？归来乎？将安归师之所存，古今得丧奚须论。有口不饮贪泉水，有眼但看南山云。尘埃风雨夘复酉，千载虚名一杯酒。
　　其三（惟实集卷六，四库全书本）
　　归来乎？生不必八千秋，爵不必万户侯。饮河得如鼠之偃，买花种作芙蓉殿。世途荆棘进取难，何况风雨长漫漫。甘心局促笔砚间，时于乐处寻孔颜。归来乎？山中乔木冬不枯，山前春到花模糊。臙脂梅绽酸于儒，黄金橘熟圆如珠。四时好景难具道，有客叩门屣颠倒。醉余吟诗弄明月，醉后从仙拾瑶草。归来乎？客勿去，客少留。尊空尚堪脱鹴裘，但愿有酒如川流，长使吏部眠瓮头。山花野鸟自歌舞，樵童牧竖相朋俦。归来乎？四海故人今几存？心事落落谁相论？迩来赖有揭阁老，亦解为我歌浮云。人生几何钟报酉，行乐舒心聊寓酒。
　　其四（惟实集卷六，四库全书本）
　　归来乎？我生今踰四十秋，始悔识字求封侯。少年意气极骄偃，谓当平步金变殿。那知命舛百事难，茧生两足沙漫漫。有时或堕荆棘间，努力自奋终强颜。归来乎？君不见功成一将万骨枯，髑髅之血犹模糊。弓藏鸟尽杀韩信，几败公事骂竖儒。笑挥珊瑚示侈靡，岂意奴辈便吾珠？诛夷封籍可胜道，北风吹山山欲倒。平泉木石又谁家？金谷楼台半芳草。归来乎？故家猿鹤遮我留，布袍暖胜貂鼠裘。巾车乗兴寻絶壑，展席随意临长流。周旋世事但鲇头，髙节每慕晋宋俦。归来乎？及早归。生涯虽薄今尚存，尧舜不必吾侪论。携书穏读牛背日，领鹤闲种芝田云。作劳暮归正当酉，击缶呜呜呼斗酒。
　　天池鱼（惟实集卷六，四库全书本）
　　君不见万歳山下、天池中，赪鲂赤鲤森蚁蜂。荷阴柳影护深碧，扬鬐鼓鬛何憧憧！恩波浩荡得所托，异日或可随云龙。乗舆北狩未及远，鱼已就戮遭群凶。公然白日恣窃盗，得钱聊复斗酒供。圣恩自谓守御固，岂知守者元非忠？群鲜无知固可负，忍负主意将为容。又不见苍生与鱼正相似，托身天池尚如此。
　　至正甲申歳，大饥，民多艰食，殍死者相望，盗贼扰扰。予亦缺食，未免作粥以延残喘，因赋食粥歌，以畅此怀（惟实集卷六，四库全书本）
　　朝餐一顿粥，暮餐一顿饭。每当食粥时，未免一长叹。少年何事不相遭？胡为晚歳方论交。此时菜蕨各已尽，以糟配尔为嘉殽。既啖糟，复食粥，却意年当三十六。笑携省檄上皇州，曾以文章动流俗。二程祠宇陋且卑，我奋赤手更掣之。至今穹碑照淮水，碑成秩满游京师。京师嬉游二十载，铁石忍穷心有在。声名欻起凤凰池，风云已际鱼龙海。当时结交多贵人，往往尊我席上珍。执经或在弟子列，或遣弟子来相亲。剧谈王道尊礼乐，每激薄俗敦彝伦。闾阎疾苦详敷陈，亦或一慨眉为颦。有时华筵湖山下，争挽先生共陶写。满堂座客尽豪贵，亦知推让宗儒雅。盈盈珍馐簇金盘，衮衮葡萄浮玉斝。金钗十二列两行，班班初匪寻常者。主人行杯极欢笑，竞唱新词夸艳冶。半酣相恼索题诗，挥毫写向香罗帕。尊前为我发新声，自以风流望鄙野。万钱日食固有限，一笑千金絶无价。放怀满饮鹦鹉杯，何心复恋麒麟画？鹧鸪舞罢月欲上，半掩城门归并马。等闲髙会难具论，酒酣掉臂金马门。三三五五正少年，乗兴共我歌浮云。穷冬出使居庸北，骏马稳步龙沙雪。清霜在鬓冰在须，指冻欲堕饥欲裂。苦寒不透貂鼠裘，青鼠暖帽方蒙头。璚田玉界中着我，自是奇士真壮游。解鞍沽酒弹箜篌，打手刺刺歌鸣讴。丈夫有志在许国，我自乐此忘羇愁。连樯海运三百万，署黔楮尾方成卷。每忧谈笑误王事，朝夕驱驰敢忘勌？湖广文台正乏贤，诸公为买江南船。汉阳春树晴歴歴，秦楼夜月明娟娟。手提文印不半年，首为鄂学归侵田。蓬山有诏归朝天，锦袍公子偕神仙。宣文阁静万机暇，时遣中官催进画。饱聆天语近天光，神揖天香更潇洒。壮游既倦思还家，堨来庾岭观梅花。桑麻弦诵各得所，玉堂召我天之涯。平生所歴犹在眼，夜半思之皆梦幻。盛时不敢忘贫贱，自喜枯肠藜藿惯。饱食粥，无咨嗟，尔糟尔粥甘如饴。鸡鸣曳履东家谁？芜蒌曾疗王孙饥。粥兮粥兮敢尔却，犹胜蕨餈滋味恶。苟延残喘待秋成，白发春风会如昨。
　　闗武行（惟实集卷六，四库全书本）
　　闗西澒洞风尘起，诸将陈兵耀威武。愿言下教壮军心，揽衣下马东门去。盈盈野水抱城郭，莽莽寒芜翳沙渚。沙场筑台髙十丈，玉节光临有攸止。微风不动碧油幢，暗尘轻拂银交椅。当轩下马一寓目，云鸟鱼丽俱得所。帐前骏马矫如龙，帐下健儿猛如虎。五方牙旗按五色，戈戟如林分部伍。台前独建大将旗，云散天清日当午。宝刀一挥牛首落，血祭旌旄洒红雨。命官奏喜得吉卜，士卒喧呼发金鼓。旷怀浩荡纳乾坤，老气蓊郁生云雾。祭余分胙各有序，旨酒盈樽肉登俎。酒边好语相激昂，世事艰危思共济。同舟慎勿异秦越，四海相看总兄弟。愿无争气与争功，要在相欢勿相妬。上下心同铁石坚，城池势若金汤固。黄河如带山若砺，当保初心与初誓。我言剀切因流涕，忠义推之人肺腑。三军感激各再拜，愿效驱驰报明主。酒酣跽请献所长，万马争驰置脱兔。舞剑划若掣电惊，扬旗欻见飞星度。止齐不愆六七伐，练习初非朝夕故。花奴技痒争角逐，干盾纷纷向人舞。将军一笑挽强弓，百步穿杨骇相顾。固知蒙恬勇无敌，尤信张良素多智。成都底用说花卿，安西不复歌都护。曲江江头多壮士，官陂小贼奚足数？会当飞度虎头城，为吊英雄死何苦！生擒贼奴剖心血，洒向忠臣坟上土。功成扫归献天子，竹帛勲名耀千古。
　　通集贤全大学士（惟实集卷六，四库全书本）
　　枯桑昨夜生沧溟，风雨扰扰晦复晴。功臣子孙半零落，惟公独克承家声。金莲坐拥晚出院，儿童走卒俱知名。天球河图不篆刻，金钟玉镛殊铿鍧。汪汪万顷那可测？挠亦不浊澄不清。古今事物贯胸次，乾坤风月皆性情。迩来有幸亦再覩，使我鄙吝不复萌。始知将相真有种，往往山岳锺英灵。自怜片影虽伶仃，不愿恩叨一顾荣。霏霏议论玉雪冰，但愿容我时来听。
　　勉学者（惟实集卷五，四库全书本）
　　文学登名日，青云发轫初。慎毋轻作吏，亦足取亨衢。得意宜思効，功成更读书。异时横浦上，烂烂夜明珠。
　　早发阳城，疾赴军垒，风雪失路，因记其苦二首，其一（惟实集卷五，四库全书本）
　　虚名不直死，何事苦纷纷。旷野惟空垒，长途只断云。日斜心更恐，风急耳多闻。未用轻衰飒，狂歌一张军。
　　其二（惟实集卷五，四库全书本）
　　生死不须念，羸骖当疾驱。悔来无及事，到此欲何如？有友堪同命，无人可寄书。忽看毡帐近，魂魄暂时苏。
　　次韵（惟实集卷五，四库全书本）
　　有客惭毛遂，何人荐马周？霜枮铜雀砚，风冷木绵裘。徐孺无悬榻，元龙不筑楼。好将闲歳月，乗兴觅糟丘。
　　为武寛则赋湖山（惟实集卷五，四库全书本）
　　结屋红尘外，何人可得群？髙情洞庭水，逸兴九疑云。渔唱江花晚，樵归野兴曛。是中最佳处，凉月夜纷纷。
　　送诗僧泽天全归天竺（惟实集卷五，四库全书本）
　　渊深知有本，纯一更无机。偶共浮云出，还同明月归。草生频入梦，花落不沾衣。天竺山前路，苍苔雨欲微。
　　京师会维扬旧友次韵以谢（惟实集卷五，四库全书本）
　　宵残明月老，不复少年心。最惜平山柳，今无一树阴。雷塘春水满，海鹤暮云深。无限伤心事，因君发浩吟。
　　乡人杨用甫成家于彼，载酒相劝，因书（惟实集卷五，四库全书本）
　　乡语耳边熟，闻之喜入神。谁知穷域外？亦有故乡人。儿女皆椎髻，乡闾自睦婣。一樽邀共酌，尚觉此情真。
　　清远峡（惟实集卷五，四库全书本）
　　峡束山如鬬，江湾路渐回。可怜人化外，谩说寺飞来。殿圯风鸣树，廊虚雨湿苔。汉苏那可作？忍听暮猿哀。
　　髙荣禄筑南城别墅，苍松老柏，异花时果，蔚然成林。公与夫人乗小车，携二孙，来往其间。征余赋，遂次杜公何将军山林十首云，其一（惟实集卷五，四库全书本）
　　村迥疑无路，堤平不复桥。暖风开芍药，细雨落凌霄。自得幽居趣，何烦隐者招？小车来往熟，乗兴不知遥。
　　其二（惟实集卷五，四库全书本）
　　渐与红尘远，应便野兴清。緑杨闲放鹤，芳草坐闻莺。园果随时摘，畦蔬取意羮。青山时徙倚，如在画图行。
　　其三（惟实集卷五，四库全书本）
　　田许群童种，粮堪一歳支。鸡豚同里社，鹅鸭自陂池。已分身终隐，何忧世莫知？急流中早退，宁遣叹纷披？
　　其四（惟实集卷五，四库全书本）
　　接屋青青柳，当轩灼灼花。矮屏开锦绣，乔木舞龙蛇。深涧云堪煮，清宵月可赊。一时幽兴极，步屧过邻家。
　　其五（惟实集卷五，四库全书本）
　　书帙携孙读，尊罍待客开。闲心云外鹤，髙兴雪边梅。野老时相看，沙鸥亦复来。絶怜老松柏，清影荫莓苔。
　　其六（惟实集卷五，四库全书本）
　　穿树通山色，浇畦汲井泉。鱼肥堪脍炙，蚕熟得丝绵。怪石粘枯藓，圆荷贴小钱。便令金北斗，宁换此山川？
　　其七（惟实集卷五，四库全书本）
　　自从辞禁闼，不复梦含香。地僻尘机息，心清六月凉。烟霞供笑傲，琴鹤共行藏。所喜身长健，从教鬓发苍。
　　其八（惟实集卷五，四库全书本）
　　百年半风雨，五世此台池。阴满蒲萄架，春浮木槿篱。持家还有妇，继志岂无儿？身外忧何事？惟教酒榼随。
　　其九（惟实集卷五，四库全书本）
　　对客歌金缕，家儿爱庆云。茂陵须病渴，太守尚能文。云映山光近，烟开柳色分。无边闲富贵，余子苦纷纷。
　　其十（惟实集卷五，四库全书本）
　　宦海久无迹，风霜将奈何！起看天尺五，敢谓地无多。往事谁能忆？髙情自可歌。年年当此日，载酒一相过。
　　龙虎台肃驾（惟实集卷五，四库全书本）
　　俯仰城空是，凄凉事已非。虚传天仗至，不见祖龙归。地迥风霜惨，云深日月微。髙堂一惆怅，弱泪不胜挥。
　　十月十四日，崇天门听诏，有喜二首，其一（惟实集卷五，四库全书本）
　　听罢龙飞诏，扬休万口俱。公忠赖伊霍，揖让见唐虞。礼乐开平治，衣冠协赞谟。祖宗遗泽在，千载巩皇图。
　　其二（惟实集卷五，四库全书本）
　　义理推明易，君臣庆会难。乾坤归歴数，社稷重丘山。天意舒晴霁，人心溢喜欢。客愁浑为解，驴背永歌还。
　　哭饶上溪（惟实集卷五，四库全书本）
　　霜蹄惊再蹶，緑鬓忽华颠。国子诸生集，膏肓二竖缠。死生人有命，京洛客无毡。归骨知何日？思君苦泪悬。
　　致和参议吴彦洪，天历龙飞，以罪贬。既行，薄俗欲求君夫人孔氏为室家，孔闻之即自刎，流血被面，誓死不辱，或闻而止。越四年，诏雪君罪，且征南还，遂与夫人相见如初。呜呼！视彼一易节，不见答于良人者，槩可感矣（惟实集卷五，四库全书本）
　　夫妇天伦重，翻云世变深。秋霜持素节，颈血见丹心。岭外梅花瘦，闺中月影沈。归来情更苦，喜极重沾襟。
　　秋晚溪上（惟实集卷五，四库全书本）
　　忽忽年华度，茫茫野水流。西风杨柳雨，残照菊花秋。万事蕉中鹿，浮云海上鸥。功名遂意好，何处有扁舟？
　　月夜思家（惟实集卷五，四库全书本）
　　清夜思家立，中庭片月流。惟忧故园菊，还似昔年秋。为口长怜鴈，知机独愧鸥。明年二三月，烟水五湖舟。
　　送孔与之赴乐安尉二首，其一（惟实集卷五，四库全书本）
　　祖帐东门道，青山得意归。山城花泛泛，客路柳依依。地僻经过少，世平警逻稀。有诗频寄远，云忆别时飞。
　　其二（惟实集卷五，四库全书本）
　　行旅清晨发，柴扉过夜扃。桑麻随地緑，苍藓上阶青。威武存三畧，词华本六经。圣门家法在，随意忆过庭。
　　过髙氏十里庄（惟实集卷五，四库全书本）
　　乗风髙柳下，扪虱老松林。浊酒陶真趣，清泉洗此心。晚花偏有态，落日故多阴。揭厉宜深浅，行藏自酌斟。
　　宿阳城（惟实集卷五，四库全书本）
　　时腊月九日，辱和尚司乡访，还因赋。但知为久住，何用即能归？客子亦良苦，官曹如此稀。繁霜吹老鬓，斜日照征衣。歳晚乡心切，长途恨不飞。
　　题宁戚叩角图（惟实集卷五，四库全书本）
　　月色夜轇轕，开门溪水明。天机闲始得，诗思静还生。柳影临流活，钟声傍夜清。频醒尘土梦，飞步欲登瀛。
　　居庸闗（惟实集卷五，四库全书本）
　　形势自雄壮，古来畨汉分。千年有今日，四海喜同云。木落楼台出，山深鸡犬闻。危阑闲立马，壮气扫千军。
　　倪行简由伴读除江陵教授，谭玄之集贤掾除南雄经歴。命既下，二公皆死于道，闻之有感（惟实集卷五，四库全书本）
　　南风久不竞，天岂薄斯文？宦辙方云远，哀音遽忍闻。秋空残叶露，夜月断鸿云。苦泪无从洒，题诗独吊君。
　　哭友兄陈养志二首，其一（惟实集卷五，四库全书本）
　　用世有远志，读书多苦心。花残偏值雨，云薄不成霖。翰墨风流尽，兴亡感慨深。池边老松树，无复共长吟。
　　其二（惟实集卷五，四库全书本）
　　讲习常同席，间闗共出山。青霄鹤背稳，白昼锦衣还。鵰鹗思腾汉，芝兰竟化管。知君有遗恨，重我泪潸潸。
　　夜坐有感四首，其一（惟实集卷五，四库全书本）
　　稍稍月当户，萧萧风满林。夜寒香梦远，霜重漏声沈。孝子终身泪，忠臣到死心。承平春似海，岂料有如今？
　　其二（惟实集卷五，四库全书本）
　　祸福当求已，行藏欲问天。干戈今更盛，涂炭愈堪怜。痛恨储胥缺，何由郡国圆？恨无双羽翼，飞诉至尊前。
　　其三（惟实集卷五，四库全书本）
　　礼乐将兴日，干戈独盛时。圣躬无失德，天道苦难知。嗟尔民何负，甘心贼忍为？不平徒怏怏，推枕起裁诗。
　　其四（惟实集卷五，四库全书本）
　　大厦将倾日，徒劳一木擎。揆时难与祸，避位敢忘君？无术能平寇，持威谩张军。中宵时念此，老气欲干云。
　　报获寇首（惟实集卷五，四库全书本）
　　方建优升议，旋收斩馘功。老夫殊矍铄，诸将尽英雄。麾下人如虎，行间马似龙。渠魁今就戮，邻寇势应穷。
　　题王棣诗卷后（惟实集卷五，四库全书本）
　　白鹭从师日，髙凉发轫时。正当供子职，勿负故人期。志在青云远，心清白日迟。少年宜努力，勉汝强题诗。
　　十二月，桃花盛开，有感赋之（惟实集卷五，四库全书本）
　　梅花犹在树，桃蘂已盈枝。岭外惊春早，江南得暖迟。好风吹锦绣，细雨湿胭脂。前度刘郎老，无心为赋诗。
　　寄雄州监郡（惟实集卷五，四库全书本）
　　既往那容咎？方来尚可追。好将功折过，直以勇忘私。董卓诚堪鄙，张巡岂是痴？凭君当静夜，仰屋试深思。
　　寄雄州太守谭元凯（惟实集卷五，四库全书本）
　　幸际风云会，青云纵靶初。山川融间气，父子并司徒。勲业千年在，金珠过眼虚。期君师卜式，庶可遂良图。
　　题王志亮元帅草庵（惟实集卷五，四库全书本）
　　中原方致力，那复以家为？结草聊为屋，编花谩作篱。招降多善策，横槊有新诗。文武才全备，王孙自一奇。
　　曾惟吉所藏杨宗瑞赠其师张仲儒卷（惟实集卷五，四库全书本）
　　诸老风流尽，遗经孰与论？携持文墨在，隐约父师存。世远情何极！人亡道愈尊。感君多古意，珍重付诸孙。
　　仲宜以所植菊花见贻，以诗答之（惟实集卷五，四库全书本）
　　新移初种菊，送与老夫看。粲粲黄金盏，辉辉白玉盘。虽迟偏有趣，欲罢更凭阑。乌府多松柏，相期共歳寒。
　　经居庸北（惟实集卷五，四库全书本）
　　峡束石如斗，山回路渐髙。涧寒流水死，衣冷北风鏖。败屋兵戈惨，危途客旅劳。晤人多出塞，恨杀紫花袍。
　　题宗性性庵（惟实集卷五，四库全书本）
　　至理俱明彻，澄澄海不波。尚须妨蔽诱，直欲致中和。水面风光好，天心月色多。是庵清兴足，随意得婆娑。
　　送胡宗性归武宁二首，其一（惟实集卷五，四库全书本）
　　江湖多薄恶，兵甲更纵横。失意青云远，思亲白发生。畏途宜得友，随寓莫兼程。堂上思君切，持身勿自轻。
　　其二（惟实集卷五，四库全书本）
　　文章追古作，挥洒与时新。可惜当衰运，何由识伟人？心坚无远道，孝感有神明。华屋斑衣酒，悬知笑语生。
　　挽刘原耕并刘母黄氏宜人（惟实集卷五，四库全书本）
　　我母忝同姓，为儿犹弟兄。亲方悲夭折，母独喜恩荣。紫诰金花烂，斑衣鹤发明。暮年三釜养，重我泪如倾。
　　元日（惟实集卷六，四库全书本）
　　天门荡荡开黄道，丹陛雍雍肃晓班。御气拥云蟠凤阙，春风随酒上龙颜。君臣庆会赓歌际，礼乐升平揖让间。四海朝元无一事，华封但祝寿如山。
　　晓起（惟实集卷六，四库全书本）
　　休官彭泽真忘世，捧檄庐江喜为亲。荐福自縁渠薄命，筑台敢谓世无人？但明一艺俱登仕，独拥群书不疗贫。竽瑟相违每如此，且须珍重百年身。
　　铁马（惟实集卷六，四库全书本）
　　伊谁巧铸涯洼姿？檐外鏦铮一线羁。带甲有声如击刺，凭鞍无力任驱驰。湘妃环佩天风急，蜀道霖铃夜雨悲。漫尔哀鸣求一顾，奈何钝质本无奇。
　　盆池（惟实集卷六，四库全书本）
　　池中地窄一泓多，满注流泉复几何？皓月初圆先得影，微风虽动了无波。可容赪鲤十数辈，仅种圆荷三两窠。兀坐小窗炯相对，眼明时见白云过。
　　苦雨独坐有感（惟实集卷六，四库全书本）
　　白黑贤愚混是非，诙谐调笑足投机。平原具眼犹轻遂，延赏何人解识韦？红杏碧桃应懒种，孤云野鹤自髙飞。世间处处鱼羮饭，好及秋凉早赋归。
　　彭泽（惟实集卷六，四库全书本）
　　江汉朝宗第一门，擎天老树碧璘珣。乾坤设此宁无意？鬼物因之遂有神。一曲湖山知几劫？千年风致属何人？渊明老矣遗祠在，他日归来愿卜邻。
　　白鴈（惟实集卷六，四库全书本）
　　稻粱寒暑老营营，赢得秋霜满背明。夜月芦花空有影，江天雪暮但闻声。鲜鲜固与常禽异，皦皦尤为俗眼惊。珍重素衣须自爱，缁尘近日满江城。
　　双陆（惟实集卷六，四库全书本）
　　摴蒱小戏只消忧，但恨无人为点筹。几个疎星榆塞晓，半弯残月雁门秋。六军先满俱成列，单马如飞肯少留？迟疾知几应甚速，不知何日取封侯。
　　射虎（惟实集卷六，四库全书本）
　　弓强矢劲马初肥，猎得南山白额归。势力顿穷甘就戮，爪牙虽具果何为？深山百兽应无恐，絶壑幽狐莫假威。笑取髑髅横作枕，壮哉殊足快当时。
　　梅信（惟实集卷六，四库全书本）
　　破雪争春喜夺魁，好音到我亦悠哉！孤山久渴诗人想，庾岭初逢驿使来。风细暗传香迤逦，月明难觅影徘徊。来朝着意勤寻问，只在前村野水隈。
　　闻新事（惟实集卷六，四库全书本）
　　平原草木几无主，金谷楼台半是尘。已信齐桓能辅国，焉知陈胜足亡秦？国家自昔明刑宪，天地由来有鬼神。太息渠侬终不悟，翛然吾自爱吾贫。
　　雪作，萧同可有诗，次韵（惟实集卷六，四库全书本）
　　风髙海水化为石，天迥野云俱是冰。访戴何人复乗兴？平吴当日孰先登？清和月影明无奈，寒入梅花瘦不胜。大地无尘车马寂，晓来胸次尚澄澄。
　　大明殿观元旦朝仪（惟实集卷六，四库全书本）
　　云开日上黄金殿，地迥风鸣碧玉珂。虎豹闗临仪仗肃，鱼龙海护俊良多。霓裳按曲身轻举，天乐逢春律自和。鹓鹭陪班臣子事，观时且赋太平歌。
　　雨后（惟实集卷六，四库全书本）
　　雨余新水钓鱼船，残日西风树树蝉。间忆平生如昨日，不知急景已中年。姓名未辱当时识，德业犹堪异代传。拔剑悲歌频起舞，茫然欲絶伯牙弦。
　　中秋（惟实集卷六，四库全书本）
　　又此中秋百恨生，频年骨肉尚飘零。独援北斗酌明月，闲看银河感客星。极目闗河归白昼，满怀风露立青冥。眼前咫尺清虚府，未许乗鸾叩玉扃。
　　广寒殿，在万歳山上。山在水中，髙数十丈。怪石古木，蔚然如天成。殿在山两傍，稍下，复建两亭，正当山半。又有殿萦然竹石间，山下积石为门。门前有桥，桥有石阑如玉。前有石台，上建圆殿，缭以黑粉墙，如太湖石状。台东西皆板桥，桥东接皇城，西接兴圣宫。水光云影，恍惚天上。喜而遂赋二首，其一（惟实集卷六，四库全书本）
　　万歳之山天半青，广寒宫殿倚空晴。云生桧柏岩峦暝，日射蒲荷海水明。白玉阑深仙仗隐，緑杨桥锁小舟横。人间天上神飞越，恍惚霓裳第一声。
　　其二（惟实集卷六，四库全书本）
　　怪石疎林远艮岑，经营已近百年今。楼台白日神仙集，雨露青春草木深。游豫无忘前圣度，登临还忆上皇心。广推此乐同天下，四海讴歌歳旱霖。
　　次韵家西隐叔见寄（惟实集卷六，四库全书本）
　　前人硕徳集隆禧，二百余年运未衰。薄劣何堪文学掾？登庸幸际圣明时。蹇驴破帽随縁好，淡饭黄虀到处宜。三读来诗殊有感，贻名善恶敢忘思？
　　来诗（惟实集卷六，四库全书本）
　　毡寒绂冷宋天禧，十世中间几盛衰？青紫每由稽古力，公侯端有复初时。不能拔俗惭痴叔，足以光前赖阿宜。见说除书新入手，锦还何日慰吾思？
　　孙锡种盆菊，列为河图（惟实集卷六，四库全书本）
　　菊布河图眼自寛，缁衣如海不相干。幽姿过雨秋逾好，清意冰人夏亦寒。晚节独宜髙自重，落英虽美竟谁餐？春风桃李非知己，珍重瑶琴勿浪弹。
　　九月三日，龙虎台接驾，晚宿新店（惟实集卷六，四库全书本）
　　闗南九月草凄凄，又见征人扈跸归。日落毡车团野宿，天寒塞马觅群嘶。彷徨恋阙孤忠在，俯仰随人百计非。犹幸诸公同笑语，归来茅店谩鸡栖。
　　九日，次韵（惟实集卷六，四库全书本）
　　京华四载倦为客，乐事良辰岂得兼？官况甚于纱帽薄，酒懐聊为菊花添。文章无用甘牢落，刀笔随宜谩伏潜。忽得新诗破孤闷，为君一笑起巡檐。
　　九日，以公事随官曹之西山新寺，与宋良卿遍游诸寺（惟实集卷六，四库全书本）
　　京城西北地多幽，依约江南九月秋。湖岸草枯霜欲下，野田水落稻初收。乡心无奈还随鴈，机事相缠独愧鸥。犹喜簿书今颇静，追随官长赋清游。
　　西山即事（惟实集卷六，四库全书本）
　　鳌头突兀黄金殿，水面空明翡翠楼。锦绣山河天有待，帝王宫苑地长留。烟迷柳影三山晓，月浸荷花十里秋。更一登临多胜槩，五云南上即神州。
　　玉泉山二首，其一（惟实集卷六，四库全书本）
　　杨柳芙蕖接断岑，流泉如玉本源深。四时潋滟无晴暖，一派清泠有古今。石井分甘供御膳，湖波流润洗尘心。我来正值秋将晚，独坐长吟雪满襟。
　　其二（惟实集卷六，四库全书本）
　　孤塔苍崖结构牢，岿然俯视世滔滔。烟云连野心同远，楼阁依山步渐髙。性本虚明宜自得，无经悟入亦徒劳。可怜有客勤三礼，不见灵光现玉亳。
　　寿安山（惟实集卷六，四库全书本）
　　汉皇遗寺在人间，长使忠臣带泪看。六曲楼台殊壮丽，九天风露愈髙寒。乗舆血污黄金辇，圆殿苔生碧玉阑。利益福田真浪语，当年共想寿而安。
　　香山永安寺二首，其一（惟实集卷六，四库全书本）
　　幽岩絶壑倚云齐，杰阁危楼望眼迷。山势浑雄龙虎踞，树阴深蔚鸟乌啼。碑存金志犹堪读，寺始唐家竟莫稽。此日清游天所借，明朝驴背听晨鸡。
　　其二（惟实集卷六，四库全书本）
　　长廊徙倚惬幽期，衮衮黄尘暂息机。山鹿背人衔木实，石泉经砌泻花池。九天风露围青琐，三峡烟霞遶翠微。但恨山僧多俗客，饱看清致更无诗。
　　次友人韵（惟实集卷六，四库全书本）
　　饮罢骑驴出凤城，拜郊台下赏新晴。一春苦雪花多死，十日南风草尽生。髙冢累累牵远恨，流觞落落负幽情。归来却忆家山好，红緑参差坐听莺。
　　次舍侄尊谦韵三首，其一（惟实集卷六，四库全书本）
　　灯吐幽花岂我欺？客来惊见墨离离。平安有字诚堪喜，漂泊无家不自知。此日禁花和露看，何时野鹤与云随？每怀竹下相从乐，煮茗谈诗事事宜。
　　其二（惟实集卷六，四库全书本）
　　仕路莫踰科举捷，生涯赖有父书存。极知世事宜酬应，但得工夫更讨论。一旦风云滋笔力，九天雨露沛君恩。归来了却为儿愿，碑刻封题记某坟。
　　其三（惟实集卷六，四库全书本）
　　离别经年岂不思？山林钟鼎苦何宜？喜闻门户能如昔，敢意田园近稍滋。浮世于人多薄恶，同心为汝好扶持。蕃生书子犹烦教，他日成家未可知。
　　次舍弟此心韵（惟实集卷六，四库全书本）
　　猎猎尘沙吹晓风，无端马滑更霜浓。可怜鬓雪千茎白，纔覩宫云一朶红。平昔亢宗徒有志，此行报国似无功。弟兄何限相思意，回首长安落日中。
　　题南雄府壁二律，其一（惟实集卷六，四库全书本）
　　榕阴满地草齐腰，官舍如僧更寂寥。隙地风凉人牧马，长廊吏散昼鸣枭。寸心谩切公家务，两耳惟听使客轺。可是逢迎少蹉跌？谤声载道骨形销。
　　其二（惟实集卷六，四库全书本）
　　少年馆阁恣游嬉，老去何期堕有司？酬应敢云千虑失，奔驰知忍几回饥？据鞍尚觉精神壮，度岭方怜气力衰。何日归来茅屋里？夜凉闲听玉参差。
　　挽刘原耕并刘母黄氏宜人（惟实集卷六，四库全书本）
　　令子携书赋宦游，胸中初不着离忧。懒看彩服争春色，喜见梅花寄陇头。髙冢松楸残照雨，平原禾黍旧时秋。贮书淑子无遗憾，细读丰碑识故侯。
　　洪都人李仲俊至（惟实集卷六，四库全书本）
　　避人避世愁无奈，全节全身计未差。始信盛衰元有数，敢期漂泊老无家。鳣鲸失势滋蝼蚁，鸾凤韬光噪晚鸦。未必苍天终困我，春风骨肉故园花。
　　题许氏兰秀轩（惟实集卷六，四库全书本）
　　净几明窗春迭荡，湘花剑叶影扶疎。易当妙处花前读，诗到工时叶上书。旧雨栽培还若此，只今离乱定何如？独怜诸老留题在，恍惚幽芳梦故居。
　　偶题二首，其一（惟实集卷六，四库全书本）
　　阶前榕叶乱如雨，窗外老鸦啼向人。垂老观书偏损目，殊乡哭友倍伤神。古今生死真常事，家国安危系此身。岭海愿言将息好，天根月窟有余春。
　　其二（惟实集卷六，四库全书本）
　　峤南何似八九月？暑气着人如火烧。近午炎光几夺目，此时厉气正生苗。但教节饮神应旺，尚觉寛心脉自调。但得太平开岭海，归寻旧隐老渔樵。
　　九日（惟实集卷六，四库全书本）
　　痛恨长安信息乖，江南江北半云霾。极知随处有白酒，争奈忧时无好怀。淡淡黄花谁作主？萧萧红叶自空阶。乱离不敢登髙处，忍见苍生万仞崖。
　　芙蓉庵山亭，始于汉隐老康容所居。后葛仙翁炼丹于此，灶尚存，旁有石煤如豆（惟实集卷六，四库全书本）
　　一庵髙寄碧崔嵬，山崦芙蓉锦作堆。满眼烽烟天地老，隔江楼观画图开。云房犹是康容宅，丹灶空余晋代煤。岂为登临行乐计？要从髙处望蓬莱。
　　题寄曹溪禅寺并东南山长老三首，其一（惟实集卷六，四库全书本）
　　亲承祖意振宗风，一派曹溪万折东。傍石作亭怜卧虎，临泉持钵度降龙。天开图画平山勇，人仰菩提四海同。劫火弥天仍独在，吾师信是佛中雄。
　　其二（惟实集卷六，四库全书本）
　　诏持玉节遍咨询，岭海重来白髪新。济世不存菩萨行，当年徒见宰官身。痛怜世外何多劫，远想山中别有春。寄语堂头大和尚，何当握手话前因？
　　其三（惟实集卷六，四库全书本）
　　万刹飞灰海变田，是中孤塔尚岿然。此山可谓有盛福，当世宜称第一禅。直指人心怀达摩，洗空尘虑忆坡仙。少须了却澄清志，拂袖从师学引年。
　　闻瑞州太守、东广宪副宣命俱至，喜而赋之（惟实集卷六，四库全书本）
　　筠台玺檄珠犹湿，东广除书墨又新。草莽何堪蒙圣眷？菲葑犹下念孤臣。茫茫闗塞连烽火，莽莽乾坤溷劫尘。岭海微臣无补报，提携风纪保斯民。
　　暇日有怀士彦四首，其一（惟实集卷六，四库全书本）
　　诚心公道宜开布，愚妇愚夫更有知。遇事当从彝理听，操心应比孽臣危。海翁易虑鸥飞去，卢老忘机虎卧随。共说此君曾学道，是中滋味愿深思。
　　其二（惟实集卷六，四库全书本）
　　提携宝剑斩长蛟，独运神机不惮劳。快覩中天悬日月，徐看沧海息波涛。剧谈英武今谁敌？若论猷为昔更髙。老我惟当相羽翼，太平和气要熏陶。
　　其三（惟实集卷六，四库全书本）
　　沟壑崎岖徒自苦，每寻正学究天人。狼贪虎虣从渠鬬，月窟天根自有春。平昔操修惟至善，此来受用是清贫。是非黑白吾宁辨？愿振台纲洗瘴尘。
　　其四（惟实集卷六，四库全书本）
　　老病君王不见疎，鞠躬尽瘁意何如？清晨上马了公事，静夜张灯课子书。气直干霄山岳动，精诚贯日鬼神徂。请看南海韩夫子，援笔为文徙鳄鱼。
　　次颜子中都事韵（惟实集卷六，四库全书本）
　　犹当相与守危闗，自古忠臣铁作肝。非敢偷生忘故友，且须忍死报平安。干戈荏苒情何极？礼乐隆平运未残。揽辔澄清当努力，诚心北望思漫漫。
　　次韵（惟实集卷六，四库全书本）
　　将军号令凛寒冰，鸡犬村村夜不惊。弓劲始知双臂健，贼多翻觉此身轻。兵戈劫运临闗尽，烽火妖氛到海清。笑取虎符归故里，兹行殊不负平生。
　　歳晚书怀（惟实集卷六，四库全书本）
　　一官歳晚尚驱驰，骨肉遥应怨别离。衰世功名何足贵？暮年风节正须持。凌人劫运今还盛，报国忠心老未衰。奏凯还家归路好，彩旛春胜簇前旗。
　　除日试笔（惟实集卷六，四库全书本）
　　桃红酣雨更精神，久客俄惊节序新。好是一年将尽夜，喜看万物又回春。元正纪朔还逢甲，榖日祈丰复得辛。泰运昭回消劫运，峤南同作太平民。
　　元日试笔（惟实集卷六，四库全书本）
　　曾随仙仗立仙班，误逐红尘落世间。遥向孤城瞻凤阙，定须清梦遶龙颜。乾坤劫运随云散，岭海春光带雨还。三祝圣躬千万寿，老臣长与护梅闗。
　　寄士彦监宪（惟实集卷六，四库全书本）
　　半载韶雄厌滞留，雨添新水送行舟。何因不动南来兴？所愿聊分北顾忧。贾谊感时书溅泪，孔明经国笔为筹。使君倘采强边策，春满闗南十五州。
　　元宵，奉邀使客张鹏飞照磨过官署小酌（惟实集卷六，四库全书本）
　　北走南奔今日苦，东涂西抺少年曾。何妨过此共明月，勿谓乱来无好灯。天上鳌山空入梦，城中竹叶谩为棚。九城风景虽寥落，颇觉承平气象增。
　　夜阑，再用前韵（惟实集卷六，四库全书本）
　　夜半尚闻箫鼓响，开门领客兴来曾。歴千万劫有今日，近四三年无此灯。儿女竞歌桃叶渡，风光翻盛木香棚。承平愿与民同乐，老遇艰危气益增。
　　明日，鹏飞照磨赐和，再用前韵二首，其一（惟实集卷六，四库全书本）
　　自怜老去情怀别，笑拾花钿不复曾。良夜好天千载意，光风霁月四时灯。暂辞江表烟尘海，偶上人间傀儡棚。一片忠君心似血，鬓边白发迩来増。
　　其二（惟实集卷六，四库全书本）
　　讨贼七年殊费力，致多如此旧何曾！幸无惊犬去吠月，赢得闲钱来买灯。正好从容花海会，莫教零落翠云棚。儿童笑指游人醉，共说新来酒价增。
　　偶成二首，其一（惟实集卷六，四库全书本）
　　中庆堂前日欲西，干戈未息思依依。但知为国事经济，纵使傍人说是非。众口难调无善会，入心如面有危机。揆予俯仰无惭怍，山鬼通神自向微。
　　其二（惟实集卷六，四库全书本）
　　寸心长共白云驰，时遶苍龙阙角飞。群盗纷争何日了？中原北望几时归？天心劫运应难测，世故人情愈觉非。坎止流行随所遇，商颜芝草及春肥。
　　寄义士吴元良（惟实集卷六，四库全书本）
　　几年四野龙蛇斗？嗟子勤王独至今。曾为忧民添白髪，屡从杀贼见丹心。当思臣节如山重，更忆君恩似海深。善恶贻名宜慎择，倚楼西望为长吟。
　　曾惟吉乃祖岩山先生三告身（惟实集卷六，四库全书本）
　　起家在宋当淳佑，文武兼资早致身。翠竹苍梧家学远，回鸾翥凤诰词频。桑田沧海人何在？锦轴牙签墨尚新。覩物使人双泪堕，痛怜封诰总成尘。
　　奉别瑞甫髙掾郎还南台（惟实集卷六，四库全书本）
　　市舶亭前新水长，楼前欲发奈情何！莫愁柏府同天远，所喜南风五月多。劲气横空秋迭荡，清标映日玉嵯峨。矧君素节廉如水，未必黄庭肯换鹅。
　　分司北道留别监宪五首，其一（惟实集卷六，四库全书本）
　　玉节光浮士气和，不须更问夜如何？湟中愿学赵充国，徼外当如马伏波。要使蛮夷归礼乐，伫看岭海罢干戈。不烦主将多忧顾，笳鼓归来杂凯歌。
　　其二（惟实集卷六，四库全书本）
　　巨镇名藩压海滨，岂期四海涨烟尘？丹心激烈宁辞老？玉斧驱驰不为贫。此际出师宜有表，向来馈饷岂无人？勿容耿邓专前美，好遣皇家识汉臣。
　　其三（惟实集卷六，四库全书本）
　　志未能酬贼未除，衰年岂敢恋安车？愿言息壤坚盟誓，从使中山有读书。寂寞宛如天宝后，升平无复至元初。会当勒石凌烟阁，返我承明旧所庐。
　　其四（惟实集卷六，四库全书本）
　　玉节提兵昔见之，风流儒雅是吾师。据鞍矍铄诚堪画，横槊从客谩赋诗。破贼要如驱海鳄，忧民那得避仙蜞？强兵富国当留意，乗兴长驱庶可期。
　　其五（惟实集卷六，四库全书本）
　　群盗纷纷苦未休，檄书催我上韶州。已看肥羜供新馔，更泛清尊慰别愁。天眷老臣恩至渥，君于老友礼殊优。他无补报惟忠义，明日驱车不复留。
　　谩书（惟实集卷六，四库全书本）
　　麾下更无兵可调，城中又乏米堪忧。孰为报国忠君计？姑作求田问舍谋。兔只守株宁可待？鱼从缘木岂能求？老夫束手愁无奈，白尽平生未白头。
　　寄蒙君礼元帅（惟实集卷六，四库全书本）
　　俄惊飞鸟度辕门，杀气平将贼砦吞。社稷人民俱政要，豺狼蛇虎总消魂。军心一若背水阵，粮饷多于五丈原。俘馘凯还应有日，奇勲泚笔为君论。
　　水仙花二首，其一（惟实集卷六，四库全书本）
　　水府群仙别一家，清标为洗世铅华。霜根种种八九月，独干亭亭四五花。素质自堪齐玉雪，冰肌那肯混烟霞？他时明月瑶台下，一笑相逢更絶佳。
　　其二（惟实集卷六，四库全书本）
　　凌波仙子太轻盈，锺得扶舆气质清。太史谬称矾是弟，花神应许我为兄。翠葩不逐春风转，玉骨惟随夜月明。置向席间看不厌，哦诗同订歳寒盟。
　　栽松（惟实集卷六，四库全书本）
　　分司无事日徘徊，移得新松手自栽。直干行看龙天矫，清阴留待鹤归来。冰霜此日存髙节，廊庙他年获大材。寄语樵夫休剪伐，要看百尺接天台。
　　歳除，水仙、梅、菊盛开，与鹏飞照磨饮于花间，赋之（惟实集卷六，四库全书本）
　　转眼惊看节序新，水仙梅菊喜相亲。时穷幸有花堪友，道在尤多客可人。清意纷纷凉似水，孤标郁郁更无尘。明朝又道春来到，歳晏谁云此老贫？
　　元旦，即事，録似鹏飞照磨（惟实集卷六，四库全书本）
　　旭日微云淡淡晴，早朝鸦鹊寂无声。龙楼凤阁浑如梦，水国山城谩有情。浩劫固知今止极，衰年幸再覩承平。功成不作从山计，拟学长沮事耦耕。
　　元日，宴集中庆堂。客散后，留鹏飞再酌，用前韵（惟实集卷六，四库全书本）
　　宴罢惊看晓日晴，共传街市有欢声。故乡休问今奚似？薄酒何妨更尽情。遣兴赋诗那用好？感时抚事苦难平。尘清共作江南计，旋买荒田趁早耕。
　　新春记实二首，其一（惟实集卷六，四库全书本）
　　新春和气颇熏蒸，共说今年可太平。满眼干戈谁击贼？遶街箫鼓强题灯。常悲尘世阴晴半，须信人生苦乐并。老去不为儿女态，引杯看剑起呼鹰。
　　其二（惟实集卷六，四库全书本）
　　忧国烦心苦郁蒸，眼中万事况难平。开怀且共新丰酒，乱眼犹疑太乙灯。歳晏孤踪犹岭海，夜阑清梦刷幽并。柳林记得朝元罢，曾侍銮舆学臂鹰。
　　复元日韵（惟实集卷六，四库全书本）
　　东风巧放立春晴，喜听讴歌变颂声。浩劫逼人还有极，老天于世岂无情？云收雨罢山犹在，日丽风和浪自平。寄语群凶早回首，卖刀买犊好归耕。
　　试灯小酌，用前韵（惟实集卷六，四库全书本）
　　山泽春回气尚蒸，黑山四合与云平。清髙庭馆萧萧雨，牢落杯盘草草灯。竞利争名人易老，赏心乐事世难并。老来尚被微官缚，何日能如脱臂鹰？
　　除夕韵（惟实集卷六，四库全书本）
　　每忆盘铭日日新，读书灯火老犹亲。姓名虽或闻当世，德业还应愧古人。百歳光阴嗟白发，十年踪迹困红尘。太平倘与春俱会，一笑浑忘病是贫。
　　送谢仲宜归五羊（惟实集卷六，四库全书本）
　　酒尽沙头意惘然，君今归理曲江船。曾同忧患难为别，欲取功名莫计年。世乱人心机似箭，雨余山路瘴如烟。诸君倘问余何似？一片丹心可对天。
　　寄友，为红巾破九江府（惟实集卷六，四库全书本）
　　早歳同游凤阙前，于今鬓髪各萧然。御街杨柳春风马，海子芙蓉夜月船。满望功名图晚歳，岂期衰朽度残年？九江二水难回首，报国忠君各勉旃。
　　寄乡人袁观所（惟实集卷六，四库全书本）
　　瑟瑟秋风吹客衣，夜凉如水曷胜悲？早知多难有今日，何得长贫似昔时？华屋凄凉芳草合，黄金散尽壮颜衰。妻孥流转无消息，幸赖纲维有故知。
　　题刘大观诗卷后（惟实集卷六，四库全书本）
　　少年壮气拂云霓，马上鹰扬老未衰。荡涤奸凶仍好武，遨游江海更能诗。池荒固自多春草，世乱偏惊见瑞芝。何况屯田有长策，曲江真足驻雄师。
　　九日，置酒，与从事饮酣书事，示李子运（惟实集卷六，四库全书本）
　　倐而虎鼠倐虫沙，世变如云似未涯。幸有故人来白酒，且开好况对黄花。纷纷凉月中军帐，猎猎西风絶塞笳。料得来春匡济了，笑扶玉节共还家。
　　次韵（惟实集卷六，四库全书本）
　　懒能策蹇诣时官，且唤青山共倚阑。春到谩寻花作友，客来须借酒为欢。山中泉石论交易，天上风云入梦难。奉母读书今有日，却从北斗望长安。
　　中秋有感（惟实集卷六，四库全书本）
　　京国湖山十二年，年年两地望婵娟。流光过客催我老，明月与人今夜圆。又逐云萍来岭表，幸同儿女乐尊前。可怜有弟头如雪，烂漫斑衣遶膝边。
　　登快阁（惟实集卷六，四库全书本）
　　一登快阁情何极！太史骑鲸已上天。烟树溟蒙秋可画，江山空阔客如仙。半生不识东南路，浪迹深惭上下船。四海故人今聚会，忽惊歌舞落尊前。
　　题兴化县严士奇诗卷（惟实集卷六，四库全书本）
　　盘错载逢知利器，冰霜屡阅见生涯。轻车熟路老为县，短什长篇真当家。今雨田田饶榖粟，东风处处长桑麻。公庭静坐无余事，闲数梅开第几花？
　　送徐伯髙（惟实集卷六，四库全书本）
　　共宦闗南三见秋，相看政好又韶州。故家乔木今千载，碧嶂清江第一流。案牍暇时仍阅史，江山佳处更登楼。如今刀笔皆为相，好取功名趁黑头。
　　送李子洁巡按（惟实集卷六，四库全书本）
　　十载相违一见君，何堪歳晏又轻分。南风十日不成雪，一雨满山都是云。滑滑长途宜自重，萧萧孤驿不堪闻。周原郡邑咨询遍，为吊斯民志独勤。
　　次韵（惟实集卷六，四库全书本）
　　节序匆匆又落花，几回沧海叹乗槎？不闻庭竹来鸣凤，祇见宫槐噪晚鸦。老去可怜心转赤，悲来那觉鬓生华？明当拂袖江南好，山雨晴时笋正芽。
　　奉别瑞甫髙掾郎还南台（惟实集卷六，四库全书本）
　　岭海屡惊来诏使，蛮方孰不仰皇都？自怜老去难为别，但有人来莫惜书。乗兴何妨吟萼棣，思归应不为莼鲈。台端歴歴陈时弊，十道疲民未得苏。
　　有怀蒙泉都帅二首，其一（惟实集卷六，四库全书本）
　　讨贼提兵垂十稔，老成练达亦吾师。竖儒几败乃公事，男子要为天下奇。公瑾孤军鏖赤壁，谢玄劲气破淮肥。从渠百万终为贼，要取梅闗却赋归。
　　其二（惟实集卷六，四库全书本）
　　卜式助边常百万，如斯乃可济时艰。传家自有遗经笥，报国无忘拜将坛。满眼黄金轻似土，他年清节重如山。广东未必真忘我，但有官鹾定拨还。
　　韶州围城（惟实集卷七，四库全书本）
　　浩劫如天似未涯，生民性命等飞花。兵戈轇轕动万计，柴米从容有几家？宇宙岂应将拆裂？英雄到此谩咨嗟。忠肝义胆难磨灭，自昔睢阳世共夸。
　　枕上偶成（惟实集卷六，四库全书本）
　　常思为国致升平，每事参差谩有情。天魔未除难学道，国粮不足莫论兵。痛怜劫运如长夜，起视明星近五更。待得朝廷消息好，笑携儿子赋归耕。
　　答胡海翁、胡宗性重谒（惟实集卷六，四库全书本）
　　悠然无语眄庭柯，风雨伤春奈若何！浮世周旋如子少，余情流丽向人多。好诗寄我频三诵，穷巷经年一再过。无酒固难淹李白，空余文焰照松萝。
　　来诗（惟实集卷六，四库全书本）
　　暖云扶緑上林柯，春去春来可奈何！远道尘泥行客少，故园风雨落花多。撷兰溪上心非隐，种柳庄前足怕过。尚意玉堂青眼旧，肯嫌俗驾忤烟萝？
　　雪罢，小立二首，其一（惟实集卷五，四库全书本）
　　风吹树枝雪，片片鲇人衣。尘浊有清意，半因忙失之。
　　其二（惟实集卷五，四库全书本）
　　呼童清晓起，扫却门外雪。日出消作泥，惟恐涴幽洁。
　　题罗斗明（惟实集卷五，四库全书本）
　　离别本来最苦，相逢正值髙秋。肠断扁舟难挽，烦君细问安流。
　　寄旧友张汉杰二首，其一（惟实集卷七，四库全书本）
　　几度思君欲白头，凄然常隐去年秋。此心恨杀中澪水，不向栖霞楼畔流。
　　其二（惟实集卷七，四库全书本）
　　双凤堂前日往来，东坡池上几徘徊？遥知尊酒相逢处，风雨凄凉半是苔。
　　九日峡江舟中（惟实集卷七，四库全书本）
　　秋风如此客辞家，重理平生旧帽纱。不是故山无白酒，年年奔走负黄花。
　　仙茅（惟实集卷七，四库全书本）
　　风雨凌空一叶飞，师生邂逅即天机。山林小草知何限？汝独神仙得所依。
　　秋山图（惟实集卷七，四库全书本）
　　石田荒尽豆苗稀，素化为缁尚未归。不是此山无好景，草心正欲报春晖。
　　清明有感（惟实集卷七，四库全书本）
　　花开如雨柳如烟，风景虽奇节序迁。儿女不知春渐晚，隔墙犹自弄秋千。
　　杨花（惟实集卷七，四库全书本）
　　如雪纷纷不自持，殷勤长藉好风吹。莫欺此日飘零甚，犹有为萍变化时。
　　城南饮归（惟实集卷七，四库全书本）
　　无分骑驴趁早朝，城南饮散雪初销。北风吹酒忽成醉，梦里行过第二桥。
　　题东山髙卧图（惟实集卷七，四库全书本）
　　东山携妓嬉游日，敢意胸存万甲兵。今日总戎真竖子，徒耽歌舞误苍生。
　　寄士彦佥宪十絶，其一（惟实集卷七，四库全书本）
　　城郭荒村处处同，五羊楼观倚晴空。时平若建麒麟阁，更画何人第一功？
　　其二（惟实集卷七，四库全书本）
　　训练精兵捷若神，从渠百变日如云。向来诸葛今何似？青眼髙歌独望君。
　　其三（惟实集卷七，四库全书本）
　　世祖成宗德业深，百年培植士如林。登车揽辔平生志，孝子忠臣万古心。
　　其四（惟实集卷七，四库全书本）
　　情好虽亲音问疎，秋来眠食近何如？因风敢致平安问，谩折梅花当寄书。
　　其五（惟实集卷七，四库全书本）
　　緑章夜奏玉皇家，八载奇勋信可夸。待得九重丹诏下，共君握手看梅花。
　　其六（惟实集卷七，四库全书本）
　　自别京华意惘然，浮云过眼十三年。白头太守成何事？又促乗骢瘴海边。
　　其七（惟实集卷七，四库全书本）
　　会稽山与白云齐，海阔谁怜雁过稀？犹幸峤南天气暖，免教游子叹无衣。
　　其八（惟实集卷七，四库全书本）
　　更无钱可叹空囊，杜老何从籴太仓？共说羊城饶贮蓄，山中尚有禹余粮。
　　其九（惟实集卷七，四库全书本）
　　帝王曾此理熏弦，尚觉遗音满耳边。若使闻韶仍大嚼，絶胜骑鹤更腰纒。
　　其十（惟实集卷七，四库全书本）
　　萧萧木叶落穷冬，倦客翛然况味同。珍重孤根如铁石，少须明日又东风。
　　题应玚三入承明图（惟实集卷七，四库全书本）
　　安车三度入承明，七子诗应让老成。好是衣冠遗泽远，诸孙犹自负亷声。
　　题聂侯所藏美人图（惟实集卷七，四库全书本）
　　纨扇将题若有思，芭蕉阴里立多时。精神飞度君王侧，不觉忘形下笔迟。
　　题坐睡图（惟实集卷七，四库全书本）
　　劫尘不到华山云，岸帻披襟立树根。世事料应看不得，何妨合眼且忘言？
　　赠琴士翁希畴二首，其一（惟实集卷七，四库全书本）
　　唐虞世远已堪怜，况值干戈十八年。民愠不知谁为解？烦君共我理熏弦。
　　其二（惟实集卷七，四库全书本）
　　髙山流水几知音？静听君弹感慨深。纵使锺期如可铸，更从何地得黄金？
　　五王并马图（惟实集卷七，四库全书本）
　　春风并马宛如仙，夜雨淋铃似可怜。太息弟兄多若此，更无能识九龄贤？
　　题栗侯所藏牡丹菊图二首，其一（惟实集卷七，四库全书本）
　　洗尽繁华赋楚骚，秋风澹泊苦相遭。沈香亭北多佳趣，争似柴桑栗里髙？
　　其二（惟实集卷七，四库全书本）
　　国色天香结习空，寒英晚节竟谁同？平生富贵浑忘却，宛似翛然国士风。
　　题胡彬所藏乃祖澹庵书藁后二首，其一（惟实集卷七，四库全书本）
　　上书乞斩秦丞相，海岛生还已白颠。尚幸老臣心似铁，平生风节愈苍然。
　　其二（惟实集卷七，四库全书本）
　　曾拚一死争三事，思退如今又一秦。书奏但知强国体，似公忠义几何人？
　　野史口号碑四十四首，其一（惟实集卷七，四库全书本）
　　近城民砦十破九，元戎束手未如何。宜章军马虽无敌，只恐来时风雨多。
　　其二（惟实集卷七，四库全书本）
　　弯头又益湖南贼，近郭时时虏掠人。足食足兵无早计，明年此际恐无人。
　　其三（惟实集卷七，四库全书本）
　　五百健儿乗鋭出，十三个贼一时来。行粮功赏俱乌有，兴尽翻然解贼回。
　　其四（惟实集卷七，四库全书本）
　　好利善谀周亚父，特皆收録作亲臣。宪君纵有春如海，那得吹嘘及远人？
　　其五（惟实集卷七，四库全书本）
　　已闻祇候升州判，巡徼俄闻亦佐州。英徳只今为外府，官民多怨更多愁。
　　其六（惟实集卷七，四库全书本）
　　曾闻濯足折黥布，供帐俄惊王者同。豪杰尚须如此待，况今不过小夫雄。
　　其七（惟实集卷七，四库全书本）
　　城中谩有｛逹喇｝［答剌］罕，○城外仍多｛呼喇｝［忽剌］孩。○城外城中无可那，生民憔悴转堪哀。
　　○元史卷九八兵志（中华书局标点本，一九七七年，）：至元十七年七月，江淮诸路招集答剌罕军。初平江南，募死士愿从军者，号答剌罕，属之刘万奴麾下。南北既混一，复散之，其人皆无所归，率群聚剽掠；至是，命诸路招集之，令万奴部领如故。据改。○华夷译语人物门（涵芬楼秘集影印明经厂刊本，）：贼，忽剌孩。据改。
　　其八（惟实集卷七，四库全书本）
　　何以齐桓成伯业？为能专任管夷吾。毁誉黒白今无辨，后世谁烹阿大夫？
　　其九（惟实集卷七，四库全书本）
　　忧国忧君臣杜甫，无聊无赖只吟诗。当时一片心如血，赢得千秋万古知。
　　其十（惟实集卷七，四库全书本）
　　得财纵贼寻常事，为报私雠或灭门。我亦临风长太息，一家富贵百家寃。
　　其十一（惟实集卷七，四库全书本）
　　水军万户嗟何益，何者为军何者船？料想此时为此策，权都归已利都专。
　　其十二（惟实集卷七，四库全书本）
　　群凶冗扰心何一？二帅参差意不同。闗北翻传消息好，闗南河道几时通？
　　其十三（惟实集卷七，四库全书本）
　　蒙君号令明如日，兵罕相违便斫头。孺子纷纷无足数，滥叨功赏取封侯。
　　其十四（惟实集卷七，四库全书本）
　　蒙君信是奇男子，誓灭官陂老贼园。尝胆卧薪心独苦，惜无公是与公非。
　　其十五（惟实集卷七，四库全书本）
　　直将民社同儿戏，不蓄干戈不蓄兵。军马不来无别策，只催百姓急修城。
　　其十六（惟实集卷七，四库全书本）
　　贼兵欲向翁源洞，纠合官陂来打韶。此策若行诚可虑，南雄唾手可能招。
　　其十七（惟实集卷七，四库全书本）
　　遮留使者来文牒，恃势要君真可诛。宪纪皇皇无示弱，盛衰闗数不闗渠。
　　其十八（惟实集卷七，四库全书本）
　　王师为体须持重，主将犹须纪律明。功业直须豪杰做，如何贪鄙可论兵？
　　其十九（惟实集卷七，四库全书本）
　　群贼知无兵可恃，迩来充斥遍西郊。官陂忽听兵云合，赖有元戎为解嘲。
　　其二十（惟实集卷七，四库全书本）
　　坟墓俄惊俱发掘，妻孥生死若云浮。凭谁乞我金千镒？自愿提兵殄寇雠。
　　其二十一（惟实集卷七，四库全书本）
　　五鬼相纒何日了？一官如水曷胜穷。谩凭商贾供薪米，乱石滩头一夕空。
　　其二十二（惟实集卷七，四库全书本）
　　甑已破矣顾何益？好把胸怀大展开。天赋我才应有用，千金散尽或重来。
　　其二十三（惟实集卷七，四库全书本）
　　抟沙尽力苦难合，谁识同心利断金？白发老臣肠欲断，忍看民社付浮沈。
　　其二十四（惟实集卷七，四库全书本）
　　北道只云张帅在，宪君倚赖重如山。那知世道如前险，二使遭逢乱石滩。
　　其二十五（惟实集卷七，四库全书本）
　　水军万户新开府，气势凭陵蔼若云。又欲遣人求二使，仓皇一夜竟无军。
　　其二十六（惟实集卷七，四库全书本）
　　责人以礼翻成怨，待只依稀恐失几。几到两难无处制，是非莫较不如归。
　　其二十七（惟实集卷七，四库全书本）
　　城南健儿亦英鋭，恶若哮虎何崎崯？昨日送船多战死，兴言讨贼亦寒心。
　　其二十八（惟实集卷七，四库全书本）
　　东村丧牛不满百，西村丧牛百有余。牛尽田荒民困苦，争趋刀剑去犁锄。
　　其二十九（惟实集卷七，四库全书本）
　　解衣衣我食食我，况兼别眼意尤亲。赤心効报翻成咎，自笑书生太认真。
　　其三十（惟实集卷七，四库全书本）
　　迩来比比都元帅，闻此令人颇失惊。颠倒群雄固如此，但愁识者反相轻。
　　其三十一（惟实集卷七，四库全书本）
　　俄闻二使俱遭絷，九曲愁肠痛不禁。却忆今年正二月，曾为伤虎故伤心。
　　其三十二（惟实集卷七，四库全书本）
　　料想衣裳俱剥尽，幸怜肢体未伤残。愁心耿耿知无寐，况值严冬夜苦寒。
　　其三十三（惟实集卷七，四库全书本）
　　生民困苦亦已极，官府征呼又逼人。上下但知求富利，不知总为贼驱民。
　　其三十四（惟实集卷七，四库全书本）
　　生民憔悴可痛哭，无处告诉只颠狂。更看消息还何似？亦复东风到五羊。
　　其三十五（惟实集卷七，四库全书本）
　　七十已衰仍苦病，自怜无力任驱驰。明当告老乞骸骨，孝子忠臣两得之。
　　其三十六（惟实集卷七，四库全书本）
　　西江涸辙望君久，朝廷倚君真如山。北来军马已云会，好调元戎早出闗。
　　其三十七（惟实集卷七，四库全书本）
　　可怜仁化蒙君礼，讨贼昼夜多经营。当时不爇官陂砦，此际贼盗已临城。
　　其三十八（惟实集卷七，四库全书本）
　　曾因犯律杀爱卒，毎为养士挥千金。闗南豪杰有如此，太息谁人知苦心？
　　其三十九（惟实集卷七，四库全书本）
　　贼兵如入无人境，村落多为失主民。束手待看台领破，班超介子果何人？
　　其四十（惟实集卷七，四库全书本）
　　可怜日蹙国百里，昨日又破陂头村。哑子食荼徒自苦，少陵欲哭又还吞。
　　其四十一（惟实集卷七，四库全书本）
　　监司待我真骨肉，我敬监司如父兄。纵使监司如可负，敢欺明主负朝廷？
　　其四十二（惟实集卷七，四库全书本）
　　此来恨杀弯头贼，白昼莲花峯上旗。监前半夜闹到晓，公然对面相陵欺。
　　其四十三（惟实集卷七，四库全书本）
　　两月河流干欲断，南雄消息了无闻。苦无良策开道路，时复北望瞻风云。
　　其四十四（惟实集卷七，四库全书本）
　　老军樵采供衣食，官府饥寒痛逼之。贼满四郊无处采，忍闻半日尽逃移。
　　连山县尹吉文曾玉辉没于寇，购得其妻髙丽娘子及子燕京驴，为收骨殖，资赠还郷（惟实集卷七，四库全书本）
　　莽莽愁云度庾闗，八千余里到连山。英雄有骨天应相，得共妻儿一共还。
　　存心论（惟实集卷一，四库全书本）
　　太虚者天也，气化者道也。合虚与气有性之名，由性与知觉有心之名。是心也者，所以尽性体天而黙运。夫道者也，曰德，曰仁，曰诚，曰敬，言虽殊而理则一，无非所以明此心之妙耳。言天则严其心之所自出，言性则原其心之所由成，言情则验其心之所由发。有志于圣贤者，不可不求诸道；有志于圣贤之道者，不可不求诸心也。世之人不知天之所以与我者大，或放焉而罔觉，天理既丧，人欲渐炽。因之处贫贱而移，处富贵而淫，义命之不知，亷耻之不顾。沦于嗜欲，攻取之途，浸淫沉溺，茫乎其莫返。孟氏谓：学问之道无他求。其放心而已。夫学亦多术矣，词章记诵华也，非实也；政事功业外也，非内也；知必真知，行必力行，实矣、内矣。然知其所知，孰统会之？行其所行，孰主宰之？无所统会，非其要也；无所主宰，非其至也。孰为要？孰为至？心是已。天之所以与我，人之所以为人者，在是不是之，求而他求焉。所学何学哉？夫心惟能存乃大，故大其心，则能体天下之物。物有未体，则心为有外，世之人止于见闻之狭。圣人尽性，不以见闻牿其心，其视天下无一物。非我，天大无外，故有外之心，不足以合天心。圣门之敎各因其人，各随其事，虽不言心，无非心也。孟子曰：养心莫善于寡欲。葢寡焉，以至于无，无则诚立明通。诚立贤也，明通圣也，是圣贤非性，生必由养心，而后至之。养心之善，有大焉如此。噫！其要矣乎？其至矣乎？邵子曰：心为太极。周子曰：纯心要矣。张子曰：心清时，视明听聪，四体不待覊束，而自然恭谨。程子曰：圣人千言万语，只是欲人将己放之心，约之使入身来。此皆得孟子之正传者也。
　　践形论（惟实集卷一，四库全书本）
　　参天地者人也，禀五行者气也。气以成形而理寓焉，葢无形者理，有形者物，无形之中而具有形之实，有形之中而体无形之妙。是以君子语上而不堕于虚空，语下而不泥于形器。则仁义立，而与阴阳刚柔合，同而化于道矣。众人牿于气禀之偏，狃于习俗之蔽，而不能无人欲之私。是以视则不明，听则不聪，貌则不恭，言则不从。葢不能尽其形色本然之理，则虽有是形而无以践其形也。圣人以中正仁义而立人极，无一毫人欲之私。是以视则极明，听则极聪，貌则极恭，言则极从。推之仁、敬、孝、慈、信，无一不止于其所。是形色本然之理，施而悉合焉。顾自二仪既判，有理，斯有气；有气，斯有形。浑然一体，而不见其有余物，各赋物而不见其不足。动静可求其端，阴阳可求其始，天地可求其初，万物可求其纪。鬼神知其所幽，礼乐知其所著。易曰：穷神，知化德之盛也。又曰：穷理尽性，以至于命。邵子曰：性者，道之形体也，道妙而无形，性则仁、义、礼、智具而体着矣。程子曰：天运而不已，物生而不息，皆与道为体者也。是以君子尽性，而自强不息焉。朱子曰：太极者，本然之妙也；动静者，所乘之机也。由是观之，人能超乎形气，拔乎物欲，达其初心，则天下之理得矣。天下之理得，则可以参赞位育，而成位乎其中矣。
　　疏水曲肱，乐在其中论（惟实集卷一，四库全书本）
　　天地之间元气流行，无一处之不到，无一时之或息。圣人之心与天同体，故无时而不乐也。岂以富贵贫贱之异，而有所轻重于其间哉？何者？天之所赋，我大而物小，圣人见其大而忘其小耳。见其大则心泰而无不足，无不足则富贵贫贱处之一也，处之一则能化而齐。然必曰：不义而富贵，视如浮云。则是以义得之者，视之亦无以异于疏食饮水，而其乐亦无以加尔。不观之太虚乎？湛然空明，无物不照仰焉，而莫穷其纪。彼浮云者，倏聚倏散，而于太虚毫无所碍。圣人大行不加，穷居不损，其视富贵漠然无动于中，亦若是而已。易曰：乐天知命，故不忧。又曰：穷理尽性，以至于命。圣人理穷焉而后乐也，性尽焉而后乐也，命至焉而后乐也，此则圣心之真乐也。周子所谓无欲故静，程子所谓有主则虚，故能弥纶天地，出入造化，进退古今，表里人物者焉。而乌能究其道之所至，又安能窥其心之所乐为何如哉？
　　回也不改其乐论（惟实集卷一，四库全书本）
　　人患不知道也，不知道则局天蹐地，而一身无所容。于是，觉天下之物皆大而我独小。夫我小而物大，将只见物不见我，其于世之崇高富贵，视之巍巍然，即躬处优裕，而此心常歉然不自足，将戚戚者终其身，而无穷期矣。颜子则不然。颜子之心无少私欲，天理浑然，是以日用动静之间，从容自得而无适不乐，不待以道为可乐然后乐也。故凡目之所覩，耳之所接，身之所履，境遇之纷乘，事势之困迫，世故之震撼，千态万状而莫之纪极，举夫一切可惊可愕、可忧可喜之端，而其心安然不动，处之以泰然而无不足，又何箪瓢陋巷之足以累其心哉？夫境自外至者也，心自内生者也，心有未纯，由道有未充耳。道之未充，则境为身累，身为心累，不特箪瓢也，陋巷也。是则富亦可忧也，贵亦可忧也。以视古之履天位而不疚，被袗衣而若固有者，其相去为何如哉？故谓颜子之乐，非乐贫也，但不因贫故累其心而改耳。如以为乐贫，将使颜子进而居帝王师相之位，其乐岂遂不可问乎？易曰：颜氏之子，其殆庶几乎？此孔子所以贤之也。昔二程受业于周茂叔。令寻孔、颜乐处，明道未得其要，泛滥于百家、出入于释老者几十年，反求于六经，而后得之。噫！欲寻孔、颜乐处，如是有其要，则学孔、孟之学者，可不究心于此，以求至于道也哉？
　　浴沂风雩咏而归论（惟实集卷一，四库全书本）
　　天地和则万物顺，是天地万物各得其所也。圣人以茂对时育万物，则又体天地生物之心以为心。具此含弘之量、胞与之懐，安有物我内外之间哉？然而能志此者鲜矣。孔门四子言志，而圣人独与曾点，何耶？三子皆言他日之所能为，而曾点但言今日之所得为，期所期于后，不若安所安于今也。夫此道之体充满，无毫髪之缺；此道之用流逝，无须臾之停。苟有见乎此，则出王游衍皆天也。暮春之日，物生畅茂之时也；春服既成，人体和适之候也。童冠偕而长少有序也，沂水舞雩选胜而登临也。既浴而风，又咏而归，乐而得其所也。未几，而夕阳在山，好音过耳，游人归而禽鸟乐也，人知曾点游而乐，而不知曾点之乐其乐也。就其当前之事，以窥其自命之志，则固蔼然见天地生物之心，圣人对时育物之事也。夫亦安有物我内外之闲哉？学者见道而疑，心为物累，即不能从容闲适，而其气象之间，已大不侔矣。观曽点之鼓瑟，少闲乃徐，舍瑟起而对焉。而志之所存，又未尝少出其位。盖澹然若将终身焉。此其气象之雍容闲暇，志尚之清明高远，为何如？而非见道之明，心不累事，而能然耶。葢藴之而为德行，行之则为事业。其视三子者，又当何如也哉？
　　鸢鱼飞跃论（惟实集卷一，四库全书本）
　　道为天地之本，天地为万物之本。以天地观万物，则万物为物；以道观天地，则天地亦为万物。故天地之道，尽之于物；天地万物之道，尽之于人。人能知天地万物，所以尽于人者，然后能知道也。何则道之流行，弥纶天地，充塞宇宙，无所不至？在上则鸢之飞而戾于天，在下则鱼之跃而出于渊。其在人，则日用之间，人伦之际，夫妇之所知所能，而圣人有所不知不能者，皆此也。飞者鸢，而所以飞者非鸢；跃者鱼，而所以跃者非鱼；盖飞跃者性而所以飞跃者，则道也。为造化之发舒，即为心性之呈露，为在物之灵气，即为在我之天机。翱翔游泳者，为物理之自然。而亲上亲下者，为中和之位育，万物一太极而莫穷其费也，万物一太极而莫测其隐也。任举一鸢而飞者，率其飞之性；任举一鱼而跃者，率其跃之性。引而近之，推而远之，而无非是也。君君也，臣臣也，父父也，子子也，各止其所，而不可乱也。人能常存此心，则息静之际，全体透露，妙用显行，无所滞碍。非必仰而视乎鸢之飞，俯而观乎鱼之跃，而后可以得之也夫。
　　齐安、河南三书院训士约（惟实集卷二，四库全书本）
　　岁乙丑春，予滥竽长院。释奠时，祠祀颓圮，顾瞻彷徨。上请宪府，捐俸倡修，庀材鸠工，撤新讲屋。春秋舍菜，幸无废事。窃念二程夫子启钥于濂溪，而接统于洙泗，紫阳夫子树立穹碑，岿然如鲁灵光，源析流疏，灼灼明甚。学者当勉循旨要，以为立身行己之本，下学上达之阶。由尼山邹峄以远遡唐虞，如康庄直达，可无他岐也。谨揭数条于后。一德行之宜崇也：周礼：师氏以三德敎国子，一曰至德，以为道本；二曰敏德，以为言本；三曰孝德，以知逆恶。至德者，诚意正心、端本澄源之事。敏德者，强志力行、崇德广业之事。孝德者，尊祖爱亲、不忘本始之事。此先王之教，所以精粗两尽、本末相资，而不倚于一偏者也。朱子曰：圣人教人有定，本五常也，四勿也。自昔圣贤敎人之法，莫不以此，多士勖诸。一士习之宜端也：自古周南之化，先及江汉。仁所被，其流风余韵，虽百世而遥，犹能望古而兴怀，勿谓楚无风也。多士一步一趋，当以圣贤为法，慎毋竞佻达而薄检绳，尚浮华而贱悃愊，则品行端而正学明矣。一实学之宜重也：何谓实学？凡有资于经济、达于政事者是也。夫士学以待用，因待用而学，而学又皆无用，可谓知务乎？古之学者，三年而通一经，此经一明，推之不可胜用也。昔左史倚相，能读八索九丘之书，当时称为贤辅。今日岂乏异材学者？不可不求实效也。一文体之宜正也：程夫子云：立言之道，不使知德者、厌无德者，惑。孟氏亦云：言近而指远者，善言也。葢其言不近，则众人亦惑；其旨不远，则君子易厌。此圣贤立言之法，万世操觚者，所必宗焉者也。试看论语、孟子，其言何等平易，其意何等精深，使人观之显然，味之无极矣。一会课之宜勤也：以文会友，原是圣贤成法。尔辈随便立会，不拘人数。宜遵白鹿洞教规，恒以实心敦砺。质疑问难，相与开发心胸，显示黙规，相与砥砺名节。不矜不伐，下拜昌言，若无若有。近思良友，虞廷、孔孟相授之益，可想而知也。求友辅仁，亦在志士之自奋耳。一浮伪之宜禁也：国家设学造士，欲求真才，实能共理天下。尔士子披青衿、入黉宫，以远大自期。周子曰：士希贤，贤希圣，圣希天。希天一事，旷世不谈，即希圣、希贤，姑亦未论耳。诸生且先希士，士志于道，不耻衣食之恶，无恒产而有恒心，自能爱养廉节、砥砺末俗矣。泰定三年丙寅岁阳月。
　　请旨益师疏（惟实集卷一，四库全书本）
　　臣刘鹗奏，为请旨益师事。天下之师，有劳而卫者，有逸而乐者。其劳逸之不同，将谓将之智愚分乎？师之强弱异乎？不然，何劳者之终于劳，而望逸者之憩，而不得也。劳固可以劳终，逸独不可以劳见乎？臣闻措社稷于泰山之安，而河海不扬波者，必馘其奸首，使魑魅之徒烽烟絶灭，然后可以久安长治也。上今仁泽博施，轻赋薄徭，爱恤人才，设参政二十四，御其险要，抚于外而佐于内矣。臣虽至愚，前此职任翰林修撰，亲承命令，宣布政治，鞠躬数载，而受恩汪濊。是臣犹在天地之中，戴天而不知其高，履地而不知其厚也。今者洞獠作乱，诏守韶地，寝不安席，食不甘味，兢兢焉。祇为国家是计，民生是安，即刀锯在前，鼎镬在后，决不敢二三其志，以负我皇上优隆之至意。于是，臣男刘运以经歴而升掌元帅事，日试士卒，偕将李如璋等力战数月，獠贼逃遁。思悉平之以杜后患，奈环韶皆山林，深树茂泉涌石岩，人不能扳援，而上马不能振威而进。爰分兵各崖下，各溪间相应攻之，劳劳刁斗，扰扰干戈，军之困于战者众矣。剿洗巢穴，歼其渠魁，散兵多而主兵少。此崖敌，而彼崖之师有难跋峻而救，彼崖战，而此崖之师鲜能越川以往。臣即日夜旗鼓夹道，虎帐张悬，用五火之攻，行九地之术，转圆石于千仞之山，决积水于千仞之区，按形据势，斩贼首而奏凯。自料兵少而将寡，愿陛下宥臣当死之罪，念臣汗马之劳苦、耄年之烽垒，勅令司戎，发江潞之士卒、沿省之人马，饷粮按期赍给。韶之人民见之、闻之，咸曰：兵益也，将广也，我王抚绥百姓之心切也。獠贼虽有邪奸狡出，奚能当我中夏秉忠抱义、济济将吏？况易有曰：王三锡命，长子帅师。獠贼剿而民风和，将来深宫可以挥弦而理，葢臣报国之心诚，而望援之师急。顾臣冒死奏请，幸切勿以臣言为谬，臣死而不敢忘。臣刘鹗草茅微贱，罔识忌讳，谨奉疏以奏。元至正二十二年三月日。
　　直陈江西、广东事宜疏（惟实集卷一，四库全书本）
　　右臣鹗：伏以比岁逆贼，啸聚颗党，并合丑类，多方告警。焚我蕲、黄，陷我江州，诸路守臣皆弃城而逃遁，总管李黼，以无援而战死。臣履任之日，浚治城池，缮修器械，召募丁壮，分守要害，偕诸将士百计捍御。虽事势穷蹙之日，宜为安疆定国之计者也。数年之内，强寇稍却，民赖安居。十七年，荷蒙圣恩，授臣广东亷访副使，闻命之日，星夜奔驰，度岭而南，修城濠、缮甲兵，仰仗天威，军士稍集，民志得宁。十九年，迁臣守韶，整顿军旅，抚绥地方，城郭完固，猺獠遁避。谨将江西、广东两省事宜为陛下直陈之：江西以鄱阳为襟喉，以江州为辅臂，袁、临、吉、贑当楚、粤之要冲，抚、建、广、饶控闽、越之关隘，至于龙兴，名为省会，居中应外。宜慎简良帅，增设重兵，诸郡有警，则分兵援之。至于各府，则修筑城池，固守隘口，团练堵截，粮饷既裕，兵气自奋。诚能于九江、湖口各增一营卫，备兵捍卫，各置战船百艘，相为应援，则荆阳诸盗不敢窥九江、湖口，而臂指相应矣。建昌、信州，又于闗隘谨以烽堠，守以重兵，则藩篱固而闽、浙一带不得越境而冦矣。若乃广东，五岭之外，号为四塞。由南雄可向荆、吴，由惠、潮可制闽、越，由高、亷可以控交、桂。总广东一省，列郡为十，今分为三路：东则惠、潮，中则岭南，西则高、雷，此三者皆要冲也。环郡大洋，风涛千里，皆盗贼渊薮，帆樯上下，乌合突来，楼船屯哨，可容缓乎？为今之计：东路官军必屯柘林，以固要津。中路之虎头门等澳，而南头为尤甚，或泊以窥潮，或据为巢穴，乃其所必由者。西路对日本倭岛、暹罗诸番，变生肘腋，是西路所当急为经画者，又乌可缓哉？然臣今日所言者，悉地方之要害，而国之所患者，由边备之防弛。臣窃虑今日之大势，亦岌岌矣。自红巾贼刘福通起兵于汝、颍，大为心腹之患。焚蕲、黄，陷江州，是不独江西一省也。方国珍聚众海上，屡降屡叛，焚掠沿海诸郡，又不独广东一省也。夫李黼之死于徐寿辉，孤城无援也。｛台哈布哈｝［泰不华］之死于方国珍，○驻海兵单也。赵胜普战湖口，而行省臣星吉死之。张士诚据高邮，而知府李齐死之。凡若此者，既不能深防曲虑，以消祸患于未然，又不能选将练卒，以图恢复于目前。天下之弊，起于因循而成于蒙蔽。州郡告警，而方镇不以为然也；方镇告警，而内部不以为然也。夫国家安危，民生休戚，大臣不以闻，主上不得知，其患可胜言哉？臣愿陛下严简擢之法，省参督之制，核功赏之实，奋刑威之断。举一将则众议必简，任一人则群疑莫夺，赏一功则疏远不弃，罚一罪则贵近不疑，如是则人格其心，官奉其职。由是而刍粮可充，器马可利，城堑可固，练习可娴，斥谍可明，号令可信。虽八荒之远，六合之广，皆能如身之使臂，臂之使指。若江、广区区之地，又何必深长虑哉？敢摭其大端，约其形势，惟陛下断而行之耳。臣诚愚昧，不识大计，犬马惓惓，惟陛下俯赐览观，幸甚。元至正二十二年四月。
　　○明史卷一二三方国珍传：已而汝、颍兵起，元募舟师守江。国珍疑惧，复叛，诱杀台州路达鲁花赤泰不华，亡入海。据改。
　　与层山丘民则书（惟实集卷二，四库全书本）
　　鹗奉启民则茂异贤表侄足下：于名门托姻娅五十年，令先大父竟无一日之雅，名姓徒相闻，每切慨叹。今兹天幸，乃得与足下相见于洪，是未能讲姻好于太平之时，忽得叙情话于离乱之后。其喜慰为何如也？政圗绸缪，遣孙子相即，而足下已不辞而往矣，又不能不令人怅然也。子敬来，首询动履，能言君之先庐，完好如昔时，而生意动荡，有加于曩日。一乡之内，无非熙皡之民，鸡犬桑麻，足食足用。然后知浩劫不能有加于盛福之人，而尘世未始无桃源，特命薄者未之遇耳。殊切企慕，庶慰怀思。兹因子敬归，便奉此问起居。即辰冬晴未闲，千万为吾道自重。临楮惓惓，不具。鹗奉启。
　　送胡宗性归武宁诗卷序（惟实集卷二，四库全书本）
　　宗性胡君，双井里茂族也，其先出庐陵。少负竒气，与其兄宗说联辉竞爽，不远千里，从欧阳圭齐先生学。先生竒之，特书性庵二大字，揭其读书之所。后归自翰林，又为之铭。先生岂轻许人哉？岁壬辰，兄仕潭城，君先承先生荐为善化冷职，以兵变归，道经永丰，避地问友，遂留泽泉陈氏馆中。虽读书为文不少倦，然中心郁郁，念母不置，以不知母安否何如，夜必焚香吁天者一年有半。一日，奋然犯荆棘、冒锋刃，直归故乡，以求母所在。邑士大夫咸义君，作诗文以壮其行，过余取别。嗟乎！君之志固佳矣，而君之行似未然也。夫人生天地间，为人子者，孰不愿立功名以显扬其亲？为人父者，孰不欲以功名显扬期其子？故为子者，乐于远游，为亲者，往往亦喜其子能远游而无离忧也。余年二十三四时，已上下四方，将以遂为子之愿副亲之期，何图志未遂。而吾母早世，禄将及而先君子，复溘然上征。今余年六十有四矣，每一念之，至今枕席间泪痕如新。夫以君之才之志，过余远矣，闲关歴落垂十五年，尚不克遂，而堕此逆境，宜乎思亲之不置也，宜乎欲捐生犯难以求其亲也。虽然，余知君兄弟存者五人，二兄仕于外，余二人者尚存母膝下。矧太夫人寿登七十，既寿，其人必将福其身，又乌知君兄弟不奉母独存乎？母独存，而君犯难以往，脱有不虞，以重贻母忧，是得为孝乎？孟子曰：天将降大任于是人也，必先苦其心志，饿其体肤，行拂乱其所为。所以动心忍性，增益其所不能。今天将降大任于君如此，君独不能少为母忍须臾，俟道稍通，即翩然归故乡。衣彩衣，升堂拜母，奉巵酒以为寿。夫然后立功名以显其亲，致孝养以尽为子之道，庸非孝之大者乎？余哀君之志，冩予之情，叙诸行卷之首。君请择于斯二者。
　　常氏云斋诗序（惟实集卷二，四库全书本）
　　斋以云名，寓志也，云可以名斋乎？夫云之为物也，氤氲磅礴，触石飞空。或翼丹凤而迎朝阳，或从苍龙而雨天下，或无心而出岫，或逐风而度溪。千变万化，乍卷乍舒，散之则漫不可收，敛之则退藏于密。云之情态，不几于有道者乎？自古高人逸士，往往以云自况。往年，余筑道院于吾鸡山之阳，颜曰浮云。时揭翰林、虞奎章、欧阳承旨、许左辖，各为诗文以华之。今复见常氏云卿以云名其斋，是能与云同心、与予同志也。云卿世居晋宁之潞州，青年时随其先人仕于临川，因家焉。至正八年夏五月，其子诚试吏于临江，迎以就养。云卿尝于所居建小斋，列图书、植花竹，以为逸老投闲之所。今翰林雪坡周君，为书二大字揭其楣。郡大夫士咸作诗颂其美，其子诚从予游，求予为序。予尝观云卿之为人，随时俯仰，与道隆污。汪洋游乎玄间，飘飘乎随其所止，超然自得，有道存焉。其或出或处，不几与云似乎？予欲谂云卿曰：子既与云似，不知子将为翼丹凤迎朝阳之云乎？将为从苍龙雨天下之云乎？抑将为无心出岫之云乎？云卿谢曰：若夫翼丹凤、从苍龙，吾老矣，无能为矣。将属之浮云，而吾之云无心出岫矣。故以云名其斋，其谁曰不可？
　　送郡史况有容之肇庆序（惟实集卷二，四库全书本）
　　士生天地间，不患无位，患无其志耳。夫志犹水也，苟其所向，虽周折龃龉，终亦必达。夫子曰：吾十有五而志于学。孟子曰：尚志。古人亦曰：有志者事竟成。是亦善观人者，不观其所处之崇卑，但观其志何如耳。故予于乡里客京师，有自州郡吏位中书，登阃帅，为部侍郎者，果有异于人哉？但其志有不可企者尔。方其为州郡时，其立已与人异，持身若冰雪，行事如日星。故德望日荣，声誉日起，横槊捷出，抟风九万，骎骎直上，自有不可遏者，由其志之所尚，考其位之所称，非幸也，宜也。今生青年如昼蚤，受知太守，既能有志夫三子者之志，异时成就，又何患不若三子者哉？兹因生之行，嘉子之志，故序其概，为生勉。生尚勖之，端之幕府多吾故人，必能为生刮目。
　　送府推郑君仁化令尹序（惟实集卷二，四库全书本）
　　世俗尝以吾儒者为迂阔，甚而相与目笑之曰：是腐也常败。乃公事是果迂阔与腐耶？又乌得谓之儒哉？此必盗儒之名，而实有不称者。果儒者耶？必不至迂阔，况腐乎？至正六年春，予由秘书调长雄幕。暇日，因从吾故人袁君敬存问峤南人情风土，与当时同寅之贤者。敬存喜相谓曰：他则吾不知，若推府郑君练达而不迂，刚介而不腐，贤而有文。君是行，得友矣。明年春三月，予到官，与太守岳侯、推府郑君相见，私窃自喜，敬存之不我欺也。公余相过，因论上下得失臧否，真可歴歴为予言，极有理趣。予间发一二，往往与君意合。由是，遂定友焉。君天资高，机警多智，一语不妄发，一字不苟作。太守当事不能决，辄诣君，即剖决如流，迎刃而解，而谓迂阔者能之乎？吾闻之弱冠时，乡之衣冠遗老，若陈蘧觉、呉东园皆文章勍敌。君铮铮独往，当其先锋，辄与抗，顷刻百韵立就，二老竒之。其后，以学古入官，扬歴郡县，所至有能声、遗爱，谓之腐与迂可乎？今年春，省、台大臣闻君贤，调君为仁化尹，仁化之民亦何幸欤？将之官，咸依依不忍别去。于是，酌酒重告郑君曰：固不得为腐矣。然天既赋君以有为之资，君又能力行其所学。今圣天子求贤如不及，图治若饥渴之时，独不可一言悟主、取封侯以行其志哉？顾乃栖迟郡邑，抱璞而不献，怀珠而不衒，德泽及于一隅，而不加于时，声名溢于海上，而不闻于天下后世，怀土以老，不谓之迂不可也。君黙然不能语，遂握手一笑，书以为送行序。君号梅园。
　　南雄府判琐达卿平寇诗序（惟实集卷二，四库全书本）
　　五岭大庾其一也，岭之南九十里为南雄，府治在焉。群山环揖，两江合流，居民繁伙，真壮郡也。属邑惟保昌、始兴负郭，始兴去城百二十里而远，僻在万山间，与韶之翁源、贑之龙南、信丰相接，溪峒险恶，草木茂密，又与他郡不侔。故其人为獠，暴如虎狼，至如寻常，百姓渐摩熏染，亦复狼子野心，不可以仁义化也。邑民有刘害十者，兄弟十余人皆有膂力，为寇十年，官府亦莫敢谁何。居民转徙避乱，无宁岁，郡邑骚然。官是郡者，常病之。至正二年某月曰，贼率众壮千人，白昼鼓行入始兴县，破囹圄，出囚徒，掠人财畜，县邑为墟。宰官咸仓皇避走，坐视莫为之计。恣睢跋扈，气焰益张。于是，判府公恻然弗忍，思民困于虎狼，遂不避瘴疠，不惮险阻，亲履行阵。入清化洞，破都坑，直抵贼营，群贼战败鼠窜。复进兵，诛其妻孥，群盗遁去，未即获。公命以计招降之，从军汪荣挈贼首刘害十等三十六人，膝行拜营门，请降，始待以不死，贼欣然诣郡。郡上之州府，府谕遣还，留雄十余日，贼登城遍观，公谓所亲曰：吾向观羊城特易与尔，至如南雄，真弹丸黑子之地，可一蹴而平也。破城之日，吾当以某属分若人，某属与若人，其余兄弟自居之。既而谋泄，判府公慨然曰：此贼不死，民终无寜日。遂与诸郡公谋曰：寇勍敌，眼中未有能当之者，毋失事以贻人忧。公曰：诸公无虑，冦在吾目中矣，慎毋多谈。众议遂定。先是，贼尝冦同邑人许贵华，贼反诬为冦，诣府陈词，许潜蹑其后。与贼鬬，命卒缚之，贼伤卒。公奋怒，即以铁篍击贼徒，李任一等惊惧反走。公复追至府门，又格杀之，枭诸道傍。城中老幼咸欢呼稽首，声动天地。公曰：渠魁虽殱，其兄弟党与在始兴者尚多，不悉平之，必为后患。即令人夜半围贼营，出其不意，平明，因风纵火，贼无所措，尽弃营走。于是，乗胜逐北，死者过半，贼遂平而胁从者罔治，民乃安堵如故。呜呼！公操数尺之铁手，杀贼奴。朝廷不知有调度之劳，州县不知有供给之苦，不动声色，而措生民于盘石之安。其功为何如耶？今太守岳侯不没人善，剡荐两司，以论公之功。雄之士民，咸作诗歌以颂公德。予因歴序其事，以俟夫观民者察焉，是所谓能弭一方之难者。但恐祸不极，则功不显尔。苟朝廷公论有在，则当使公正笏横犀，出镇方面。天下之为臣子者，咸慕公所为，将见四海之内盗息民安，又岂一方一郡之福哉？公世家，官族练达，慷慨有燕赵之风。达卿，其字云。
　　苍厓序（惟实集卷二，四库全书本）
　　临川太守杨侯友直，以隶书名当时。一日，作苍厓二大字，赠吾友李君思泰。里中人荣侯之惠，因以苍厓称李君，且属予序其概。予惟古人因物以取名，因名以见德，有是德而后有是名也。夫厓之为状，勒岩峭削，壁立千仞，截乎其不可攀，屹乎其不可拔，凛乎其不可犯。宋节度张公咏操行高洁，风节峻絶，岿与厓相高，以苍自名，岂虚言哉？李君之为人，风骨峻峭，肮脏辨博，涉江湖、游京师，日与朝士大夫相接。其事亲也孝，其处己也廉，其有所不平，又能倡大义，排纷解难，而无所顾忌。似有刚不吐、柔不茹之意，亦犹厓之自拔于群山，而独异于山者。侯以苍厓名君，其以古人期君为何如也？古人岂易及哉？然人之生，禀阴阳之气，锺山川之英，初未尝有间，政当因名物以自强，求实德以相副，无愧乎厓，无愧乎古人，亦无愧于杨侯也！思泰与予相友善，予尝为其家君记德林堂，故得以重致吾意焉。
　　徳林堂记（惟实集卷三，四库全书本）
　　荣父李氏，世居吉文之古平，介乎青原、芙蓉两山间，所居竹树苍然。郡太守偰某西彬，扁其堂曰徳林。至正五年，其伯子思泰谒余记。余惟天地间，可以长子孙贻永久者，莫如徳。徳岂必外求哉？特求诸其心尔。是以好德之士，其处心也仁，其待人也恕，其有所取也，亦必以其道，而又能推其爱以及物。如春阳之玄煦，雨露之沾濡，固有泽及于物，而己不知物被其泽，而莫知为之者。德之盛，宜何如也？盛德积中，英华发外，以至一草一木，咸被其余光。故武公之竹，王氏之槐，猗猗郁郁，蓊然成林，至今美之而不已者，岂林之为美？美其德也。徳之美，亦林之美欤！李君以仁恕之心，推及物之泽，有寛容忠厚之风，无忮刻残忽之习。州里之人爱其人，咏歌其草木，亦庶几武公、王氏之徒矣。矧其衰暮之年，生殖敎训，子孙森森焉。如竹树列于庭阶，大者为栋梁，小者为榱桷。德之萃于后世者又如此，而林云乎哉？吾所谓长子孙贻永久者，信不证也。尚宜加封殖之勤，与武公之竹、王氏之槐比隆相髙。异时吾归自馆阁，将幅巾藜杖，一登君之堂，相与读淇澳之诗、苏氏之铭，以征予言。
　　广东佥宪张公生祠记（惟实集卷三，四库全书本）
　　恶者天下之所同恶也，知恶之而又能去之，非仁者能之乎？夫仁者，公足以忘私，明足以烛理，勇足以配道，义无徘徊顾忌之心，有勇往直前之气。如疾风迅雷，长江大河，沛然莫之能御。故其去恶，易若拉朽。古之人有能行之者，汉之直指使张纲是也。当其拜命初，埋轮都门曰：豺狼当道，安问狐狸？首按大将军梁冀，高风千载，至今凛然。而千载之下复能行之者，广东佥宪张公，正其人也。昔公之在闽海也，首芟巨蠧。及分部泉、漳，贪污之去者八九，望风解印绶者五六。今移次广东，奸贪之徒胆落神泣。后尝分部潮、惠，犹闽海之泉、漳也。公慨然不疑，使车之行。至増城，有邓簿尉者循，海之獠寇也。朝廷招以是官，到任二三年，稔恶如旧。与其党羽七十人，布在左右，散之上下，以为腹心爪牙，每出入辄操兵自防，慢侮同寅，残伤百姓。恣其贪暴，猛如豺虎，咸侧目重足，莫敢谁何。循是殴击其令尹，上司恐激他变，亦复为之羁縻，以待其自毙。公下车，畧无所顾忌，按其奸状，悉械系其爪牙，复远捕之至官。罪状既明，下狱，既而枝毙之者，亦过半矣。上下惊愕，公乃遣使者驰其罪状，循海洞獠，咸叩头震恐，各求以自新。于是，民乃谧宁。民之讴歌盛德，欢动天地，争愿留公肖像，立生祠于邑，以报公。邑令尹李习，又从而成之。呜呼！以大将军视簿、尉，固有霄壤之不侔，而其恶一也。然大将军虽跋扈，终处于朝廷之上，纪纲法度临之在上，质之在旁，违之者名为不道，拒之者是为无君。故使者一言，谁敢复抗？若簿尉则不然，簿尉虽微，然僻处遐荒，去天万里，礼乐之不知，法度之不闻，喜则人、怒则兽，苟乗风一呼，亡命毕集。若湖广左辖亦陷没于贼，又安识所谓部使者乎？部使者苟有徘徊顾忌之心，无勇往直前之气，则此恶不成擒矣。故按大将军易，诛邓簿尉难。予以为佥宪之功，不在汉使者下，然则佥宪亦仁矣。某忝居治下，极切赞襄，且以为公论自吾儒者出，于是，忘其卑陋，谨献颂曰：礼乐之兴，行将百年。光岳既翕，曰维生贤。维贤之生，好善恶恶，本乎天性。风采肃肃，着于朝端，不怒而威，不冰而寒。有守有为，有纲有纪。天子有旨，拜公御史。公拜御史，无忝台评。洋洋厥名，赫赫厥声。刚亦不吐，柔亦不茹。视理所在，夷险弗顾。昔佥闽广，分部泉漳。首擘巨蠧，继绳奸赃。今来广东，按彼潮惠。首捕奸恶，曰邓簿尉。奸恶既诛，党与既除。拯民水火，奠厥攸居。民曰昔日，岂无使者？莫我肯顾，而忍我舍。今公之来，解我倒悬。愿留肖像，祠而祀焉。公曰吾劳，吾职当尔。民请益坚，公弗能已。肖像奕奕，祠宇翚翚。惟公之德，惟民之归。既割我田，重艺我黍。爱酌我酒，以享以祀。生生世世，子子孙孙。目有所覩，而恩斯存。存之于心，注之于目。于千万年，为民之福。
　　重修［南雄路］帝师殿记（惟实集卷三，四库全书本）
　　帝师殿者，所以祀帝师者也。在昔太祖皇帝肇兴朔方，世祖皇帝混一海内，四方豪杰，若良、平、信、布之士翕然景从。而鲁斋许公独倡儒宗，丘神仙、马丹阳复献不嗜杀人之说，继而八思八师父来自西京，伸演佛法，剙国字以成一代之制作，风云际会，何其盛欤！其后许公封谥得从祀，丘神仙、马丹阳咸封真人，八思八师父锡号帝师，此帝师之号所由始。迨夫英宗皇帝崇荐佛法，特加其功，至治间，诏天下立庙以祀之，又各郡之有帝师殿之所由始也。南雄为岭南雄藩，故殿宇极高大雄伟，规模宏丽。然一时应诏，皆取之民间，务欲速成，故工夫多草率，莫为久计。后至元，已渐陵替。又十年，至正丁亥，予由秘书出长郡幕。三月壬子，视篆之暇，徧谒诸祠庙、宫观，而帝师殿倾圮迨尽，几为瓦砾之墟。贰守答公有复剙之志，而不克成。太守岳侯能成之，而心不欲。予慨然念国家盛大之将隳，然又悯是邦民力之雕瘵，于是，不恤人言，直以为己任。捐己俸，重为之规昼，撤而新之，命司狱梁若水綂之，邦人士助之。是功成而己不劳，殿成而民不知也。鸠工于是年十二月，毕功于明年十月。落成之日，韶、雄分宪官诣祠奠谒，见其布置合宜，经营有方，顾瞻徘徊，重加叹美。嗟乎！予之所以崇是役者，重其为帝师者也。然功之成，岂予之能哉？葢由一时气运之当新，同寅之和，士民之顺，帝师在天之灵之所致也。予又安敢没人之善，以为己功？爰具出内之目，与士民乐助姓名，刻于碑。庶几可以解惑者之疑问，执谗慝者口，而又有以见予心之公也。若夫嗣而葺之，后之人又岂无与予同志者也？
　　张文献公（九龄）祠堂记（惟实集卷三，四库全书本）
　　至正丁亥，予由秘书出典南雄郡幕。明年春，今湖东宪使韩公凖以太常博士奉诏有事南海，过梅关，见唐丞相张文献开凿之功，以建祠事属州之同知县三宝及予。予审旧基湫隘，遂辟云封寺西边佛宇，设像以祀之。又于泮宫之西，一新其旧祠，以答公意。又六年，公以湖广宪佥守南康，予由翰林修撰守江州，重会于洪。首及兹事，予悉以实对，公之意犹以为未足。又五年丁酉春，公由南康来贰宪湖东，御史王公余庆实来守省。将之广东，公复具告以此。锋车度关，首为路侯密里沙言之。侯曰：旧基构祠三楹，像设供具靡不毕备。御史题其颜，而并记之。于是，南安同知薛理慨然曰：丞相开凿之功，岂独峤南之民蒙其惠？乃即山阴观音阁之东南建祠一所，前后为楹凡七，彩绘丹垩，视峤南有加。仍奉书请记于韩，时公以贰宪升廉使，予由江州移筠阳，由筠阳贰宪东广，而同知薛理亦寻升郡守。韩公复属笔于予曰：君之广东，过祠下，幸为我记之。越明年夏五月，驿抵南安，薛侯复请至再三。予将度关，奠谒既毕，因审于众曰：崇德报功者，君子之道也。久而不忘者，厚之至也。文献公之在唐室，进则开元，退则天宝，进则姚、宋，退则卢、李。身之进退，唐之安危系焉。若凿山开道，特其一事之善尔。其丰功盛烈载在史册，何可胜纪？行路之人，又岂能尽知？公之所以惓惓于建祠者，岂有他哉？盖欲使过者仰而瞻、俯而叹，私相谓曰：凡人有一事之善，皆可千载，又孰不勉焉？孜孜以一善自期哉！苟扩而充之，则可以利天下，而相业不难也。然则是祠之作，岂独崇德报功而已耶？嗟乎！韩公以君子之道，待古人以古人之事业，期今人意亦厚矣。予因推公之心，嘉侯之意，且重其请，遂书以为记。
　　康桂华（英）府君墓表（惟实集卷三，四库全书本）
　　处士人生天地间，所贵乎有子孙者，葢以烝尝有尸、墟墓有表，世世相承，歴数百年之后。为子孙者，则知为某世某府君之墓，行路之人，亦知为某里某氏之墓也。然人子孙不能皆贤者，往往视此为迂阔，莫之究心。故不待百年，而墟墓已若忽诸者矣。行路之人，又何由而知耶？予每悲之。今年春，予被东广贰宪之命，自洪将治行南上。婣友前庆州书院山长康君震，以其六世桂华府君家传行请曰：震不幸遭乱离，背乡井、弃坟墓，然先世墓多有碑，而府君之墓，独未有表之者。震年已无闻，又以盲废，诚恐惧夫承平之后，寻至因循，遂使他日子孙且不知阡是为何代何祖矣。丐先生一言表其墓，以系子孙之思，庶几千载之下，苟有知者先生赐也。予闻而悲。予悲夫以乱离之世，流离颠沛，虽父母坟墓，不能用其情。而君犹能惓惓于六世之上，推念虑于千载之下，君之志诚可悲夫？夫岂自厚，亦所以厚人也。谨按：康先匡姓，有自唐贞观为吉之判官者曰胄，遂居泰和之祁州。子珏、孙垍，徙居深溪，字彦和。彦和生宣，宣三传至稠，事南唐李主，为蕲州刺史，比归宋，避太祖讳以匡为康。稠生浚，浚生抃，抃宋英宗朝甲科，为南昌尉。抃再传至府君，府君讳英，桂华字也。生而有德于其乡，乡称长者，殁而乡人思之，皆为服缌，葬庐陵淳化乡沙洲坪。夫人曽氏祔焉。有子曰训，为国子助教，与忠简胡公尚书铨持党论，丞相秦恶其忤己，遂不仕。孙景材、景明。景材，宋理宗朝，授鄢陵令；景明，度宗朝为桂林府同知。子某，早世，二孙在幼，鞠之教之，见其显达，以福寿终，于今葢百余年矣。呜呼！君子之泽五世而斩，葢服尽则亲尽，亲尽则情尽。今府君当泽竭情尽之时，而其云礽。又有若庆州君者，尚能以表请。君固贤矣，又可见府君平昔以礼义维持其家教，训渐摩其子孙，得擢朝廷之用。故六世之后，虽久而难忘者，君之泽也如此。君贤而有文章，吾之畏友也。是为康氏六世祖处士府君墓表云。
　　广东宣慰司同知（撒迪弥实）德政碑铭（惟实集卷三，四库全书本）
　　负练逹之才者，可以受方面之托；抱刚正之气者，可以剔奸蠧之弊。方面至重者也，苟不有练逹、刚正者，岂不屈于欲也？方今四海会同，天下置行省十，帅阃倍之。受方面之托者非一，独广东一道为海上雄藩。南距海北抵庾岭，东接闽西连雷、化，地方数千里，户口数十万，猺獠半之。近年以来，民化徭僚之俗者又半，视礼乐者为迂阔，弄刀兵如儿嬉。苟抚字无方，则啸山林、泛江海，相胥起而为盗。故广东视他道号称难治，朝廷忧之，阃帅之寄，非练达、刚正为时所属望者不遣也。至正七年夏，公由海北佥宪同知广东阃帅。到任不一月，即分府肇庆，以镇抚西寇。下车之初，门无私谒，食不重味，子弟、童仆未尝斯须出门户，其自处泊如也。乃访求当时奸蠧之病民者，次第除之。于是，首禁科敛，肃军政、执典水。清旗军扰客商，正其罪，由是横民暴卒，因民之造庐舍、结婚姻、舍宾客，竭池取鱼、节朔要人以需酒食、货利者，亦为之肃然。至于朝贺之公会，翦柳之宴赏，虐民尤甚。公慨然曰：朝贺大礼也，此不敢废，宜从俭以存礼。吾当捐己俸、具酒食，召僚友自相为欢，若翦柳无益也。吾何忍朘民之膏血，以供耳目之娱哉？遂罢之。明年夏五月，西水骤涨，城中水流数尺，濒河居民漂没屋庐者，不可胜数，嗷嗷缺食，几不聊生。公复捐禄米以倡，率僚属及民之贤者，各出米以赈恤民之不能自存者，远近之间，活者万计。呜呼！省宪旧臣来贰雄藩，常曰：吾旧风宪也，今虽有司，然所行之事，必风宪乃已。故能首厉风节，以师表州郡，震肃军旅。观公之止暴卒、节宴饮、救水灾、恤民志，设施有道，科敛自息，自发一号、施一令，务去民之不便，以求民之便者。今下车之日，已咸仰之，曾未期奸蠧之弊，一洗而空，方面之托，端可无愧矣！非练达有为、刚正不屈者，能若是乎？雄之父老亲仰见德化之成，愿立石纪功，以俟观民风者。吁！吾尝论世之为政者，能得人之千金，而不能得人之一言，能得连城之璧，而不能得匹夫之心。今人言若此，于以见人心之至公。而公之善政得民心者，不可诬也。矧仆等忝下风、受其赐者乎？敢不大书，以答父老之意，以彰公休。公名撒迪弥实，正徳其字也。重为词曰：猗欤雄藩，濒此南海。货利之区，冠葢之会。惜哉编戸，杂若莸茝。曰礼曰义，如盲如聩。记在昔年，朱李与周。负固盗兵，曽贻上忧。群丑既歼，日慎择侯。宰臣敷言，勲哲是求。吁嗟我公，扬歴省宪。不黩而介，不苛而狷。有守有为，足称斯选。来帅于斯，绥我遐甸。初尝分府，于彼古端。武夫悍卒，旧为民患。百计欺凌，民多阻艰。咸底于辜，民恬以安。寔赏之祸，毒若蛇虺。或存或去，各有攸理。西水病民，首捐禄米。民赖以恬，不可殚纪。师檄雨集，使者星驰。纷纷诛求，公悉禁之。昔民嗷嗷，今民熙熙。舍嗷从熙，民胡不思？思之不已，载歌于路。载镌于碑，以永思慕。路碑如山，棠阴如雨。于昭令名，共此千古。
　　广东佥宪（李藻、周骧）去恶碑铭（惟实集卷三，四库全书本）
　　惟皇元混一区宇，幅员之广，旷古所无。广东一道，北界梅关，南踰桂海，去京师远在万里外，山海茫昧，习俗险悍。圣朝推一视之仁，必选硕德重望、忠良正直之臣，居风纪之司，以察贪邪，以除凶恶，而后吾民得以享太平之乐，跻仁寿之域。天佑我民，登崇俊杰，佥宪李公、佥宪周公俱发身胄监，以明新之学，而施于有政，扬歴中外，所至声誉卓卓。其为监察御史，皆犯颜敢諌，纠劾不阿，权贵侧足正心。己丑秋，来佥广东宪。次年春，监司、宪副相继以疾去。二佥宪公同寅协恭，振举宪纲，一新风采，德威所被，遐迩肃清。时有前两江道宣尉副使梁佑者，南海逢村人。其父以膂力补官，以兼并致富。佑冒以军功，官至四品，联婣贵官，交结当道，有司多出其门下，百姓畏之如虎狼。多造战船，私积军器，分布爪牙，招集凶恶，令为盗于海洋，掠田禾于乡井，而坐分其利。他人之田产，占为己业，他人之妻女，占为已有。广东七路八州之民，被其毒害，无可申诉，根盘蔓结，垂五十年。适有诉其妻之兄弟劫赃钞者，下有司鞫之。于是，被害之民，皆如天日开明，非复前日。告梁佑不公不法者百二十余状，二公协议曰：豺狼当道，安问狐狸？严督郡县推问。不旬日，悉得其罪之实，并其恶党，皆置之狱。广东之民室家胥庆，欢忻鼔舞，歌讴载道。非吾二佥宪正直之德、神明之政，安能除积年之元恶，易犹反掌也哉？以二公之雄才直气，此特其余事。而广东之民感恩之深，如拯之于水火之中而已。他时居庙堂之上，论道经邦，亦将垂绅正笏，措天下于泰山之安，以大慰苍生之望。则二公之事业，又非特止此。李公名藻，字子洁；周公名骧，字从进；皆分巡南雄，有惠政。故各愿记其去恶之实，以传不朽，且使为恶者知惧。诗曰：皇元天启，文运以昌。笃生英杰，为国之光。蹈德泳仁，同升上庠。云锦炫烂，霞佩颉颃。发于事业，絶俗殊常。持节来南，斧绣斯煌。庆云景星，烈日秋霜。嫉恶如仇，视民如伤。爰有大憝，谋心匪臧。磨牙吮血，长蛇虎狼。下民吞声，忍受其殃。明明佥宪，厥怒斯赫。垂五十年，孰养其慝？发摘奸邪，迅雷有虩。曾不踰旬，天褫其魄。岭南千里，垂髫戴白。欢声载道，感恩怀德。佥宪何心？降罚自天。匪天降凶，自速厥愆。恩波洋洋，凌江水长。勒此颂诗，永永弗忘。

