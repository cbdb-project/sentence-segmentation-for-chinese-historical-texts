  
　　顾亭林诗文集　　（明清）顾炎武 着

　　●目录


　　编例 
　　亭林文集 
　　　卷一 
　　　　北岳辨 
　　　　革除辨 
　　　　原姓 
　　　　郡县论一 
　　　　郡县论二 
　　　　郡县论三 
　　　　郡县论四 
　　　　郡县论五 
　　　　郡县论六 
　　　　郡县论七 
　　　　郡县论八 
　　　　郡县论九 
　　　　钱粮论上 
　　　　钱粮论下 
　　　　生员论上 
　　　　生员论中 
　　　　生员论下 
　　　卷二 
　　　　音学五书序 
　　　　音学五书后序 
　　　　初刻日知录自序 
　　　　左传杜解补正序 
　　　　营平二州史事序 
　　　　金石文字记序 
　　　　钞书自序 
　　　　西安府儒学碑目序 
　　　　仪礼郑注句读序 
　　　　广宋遗民录序 
　　　　朱子斗诗序 
　　　　程正夫诗序 
　　　　莱州任氏族谱序 
　　　　吕氏千字文序 
　　　　劳山图志序 
　　　卷三 
　　　　与友人论学书 
　　　　与友人论易书一 
　　　　与友人论易书二 
　　　　与友人论父在为母齐衰期书 
　　　　与友人论服制书 
　　　　与友人论门人书 
　　　　与友人辞祝书 
　　　　病起与蓟门当事书 
　　　　与李湘北书 
　　　　答汤荆岘书 
　　　　附　复汤荆岘书 
　　　　与叶讱庵书 
　　　　与史馆诸君书 
　　　　与公肃甥书之一 
　　　　与公肃甥书之二 
　　　　答原一公肃两甥书 
　　　　与彦和甥书 
　　　　与施愚山书 
　　　　答汪苕文书 
　　　　答俞右吉书 
　　　　与戴枫仲书 
　　　　与李星来书 
　　　　答李紫澜书 
　　　　答曾庭闻书 
　　　　复陈蔼公书 
　　　卷四 
　　　　答李子德书之一 
　　　　答子德书之二 
　　　　答子德书之三 
　　　　与潘次耕书 
　　　　答次耕书 
　　　　与次耕书之一 
　　　　与次耕书之二 
　　　　与李中孚书之一 
　　　　与李中孚书之二 
　　　　答王山史书 
　　　　与王山史书 
　　　　与王仲复书 
　　　　复张又南书 
　　　　与三侄书 
　　　　与李霖瞻书 
　　　　与王虹友书 
　　　　与周籀书书 
　　　　与人书一 
　　　　与人书二 
　　　　与人书三 
　　　　与人书四 
　　　　与人书五 
　　　　与人书六 
　　　　与人书七 
　　　　与人书八 
　　　　与人书九 
　　　　与人书十 
　　　　与人书十一 
　　　　与人书十二 
　　　　与人书十三 
　　　　与人书十四 
　　　　与人书十五 
　　　　与人书十六 
　　　　与人书十七 
　　　　与人书十八 
　　　　与人书十九 
　　　　与人书二十 
　　　　与人书二十一 
　　　　与人书二十二 
　　　　与人书二十三 
　　　　与人书二十四 
　　　　与人书二十五 
　　　卷五 
　　　　圣慈天庆宫记 
　　　　裴村记 
　　　　齐四王冢记 
　　　　五台山记 
　　　　拽梯郎君祠记 
　　　　复庵记 
　　　　贞烈堂记 
　　　　杨氏祠堂记 
　　　　华阴王氏宗祠记 
　　　　书孔庙两庑位次考后 
　　　　书广韵后 
　　　　读宋史陈遘 
　　　　汝州知州钱君行状 
　　　　吴同初行状 
　　　　书吴潘二子事 
　　　　歙王君墓志铭 
　　　　山阳王君墓志铭 
　　　　富平李君墓志铭 
　　　　谒攒宫文一 
　　　　谒攒宫文二 
　　　　谒攒宫文三 
　　　　谒攒宫文四 
　　　　华阴县朱子祠堂上梁文 
　　　卷六补遗 
　　　　军制论 
　　　　形势论 
　　　　田功论 
　　　　钱法论 
　　　　子胥鞭平王之尸辨 
　　　　顾与治诗序 
　　　　方月斯诗草序 
　　　　天下郡国利病书序 
　　　　肇域志序 
　　　　下学指南序 
　　　　吴才老韵补正序 
　　　　书故总督兵部尚书孙公清屯疏后 
　　　　广师 
　　　　与卢某书 
　　　　答友人论学书 
　　　　与友人辞往教书 
　　　　规友人纳妾书 
　　　　答徐甥公肃书 
　　　　与杨雪臣 
　　　　与戴耘野 
　　　　与潘次耕 
　　　　答毛锦衔 
　　　　与毛锦衔 
　　亭林余集 
　　　亭林先生余集序 
　　　附　亭林先生余集序 
　　　庙号议 
　　　庙讳御名议 
　　　书太虚山人象象谭后 
　　　三朝纪事阙文序 
　　　中宪大夫山西按察司副使寇公墓志铭 
　　　文林郎贵州道监察御史王君墓志铭 
　　　常熟陈君墓志铭 
　　　从叔父穆庵府君行状 
　　　先妣王硕人行状 
　　　与潘次耕札之一 
　　　与潘次耕札之二 
　　　与潘次耕札之三 
　　　与潘次耕札之四 
　　　与潘次耕札之五 
　　　与任钧衡 
　　　与陆桴亭札 
　　蒋山佣残稿 
　　　关于顾炎武的蒋山佣残稿　华忱之 
　　　卷一 
　　　　答门人毛景岩 
　　　　答张稷若书 
　　　　与馆中诸公书 
　　　　与朱长源 
　　　　答人书 
　　　　与李子德 
　　　　与公肃甥一 
　　　　与公肃甥二 
　　　　又与公肃甥书 
　　　　与李霖瞻 
　　　　又与李霖瞻 
　　　　与李星来 
　　　　又与李星来 
　　　　与魏某一 
　　　　与魏某二 
　　　　与魏某三 
　　　　与李中孚 
　　　　答陈亮工 
　　　　与王山史 
　　　　与戴枫仲 
　　　　与侄公成 
　　　　与 
　　　　答王山史之一 
　　　　答王山史之二 
　　　　答王山史之三 
　　　　答汤荆岘 
　　　　与关中友人书 
　　　　与友人书 
　　　　答原一甥 
　　　　答公肃甥 
　　　　与弟大云 
　　　　病起与蓟门当事书 
　　　　答迟屏万 
　　　　与熊耐荼之一 
　　　　与熊耐荼之二 
　　　　答再从兄书 
　　　　答俞右吉 
　　　卷二 
　　　　与次耕书 
　　　　答李紫澜 
　　　　答汪苕文 
　　　　记与孝感熊先生语 
　　　　答王茂衍 
　　　　答周籀书 
　　　　与施愚山 
　　　　与彦和甥 
　　　　答曾庭闻书 
　　　　与陈介眉 
　　　　与王山史 
　　　　与李湘北学士书 
　　　　与梁大司农书 
　　　　复张廷尉书 
　　　　与同邑叶讱庵书 
　　　　答李子德 
　　　　与李紫澜 
　　　　与王虹友 
　　　　与苏易公 
　　　　与郭九芝辞祝 
　　　　与 
　　　　答汪苕文 
　　　　与徐某 
　　　　答徐某 
　　　　与叶嵋初 
　　　　与人书一 
　　　　与人书二 
　　　　与人书三 
　　　　与原一甥 
　　　　与人书 
　　　　上国馨叔 
　　　　答叶嵋初 
　　　　答人书 
　　　卷三 
　　　　与汤圣弘 
　　　　复陈蔼公 
　　　　与苏易公 
　　　　答潘次耕 
　　　　复迟明府书 
　　　　复周制府书 
　　　　祝张廷尉书 
　　　　与施愚山 
　　　　与潘次耕 
　　　　与李子德 
　　　　与次耕 
　　　　与陈介眉 
　　　　复汤荆岘书 
　　　　留书与山史 
　　　　与潘次耕札 
　　　　答李子德之一 
　　　　答李子德之二 
　　　　与李中孚书 
　　　　答刘太室 
　　　　与原一公肃两甥 
　　　　与三侄 
　　　　与原一公肃两甥 
　　　　与李子德 
　　　　与王山史之一 
　　　　与王山史之二 
　　　　与王山史之三 
　　　　答 
　　　　与李子德 
　　亭林佚文辑补 
　　　书杨彝万寿祺等为顾宁人征天下书籍启后 
　　　蒋山佣都督吴公死事略 
　　　与归庄手札一 
　　　与归庄手札二 
　　　与归庄手札三 
　　　与归庄手札四 
　　　与归庄手札五 
　　　与归庄手札六 
　　　与归庄手札七 
　　　与颜修来手札一 
　　　与颜修来手札二 
　　　与颜修来手札三 
　　　与颜修来手札四 
　　　与颜修来手札五 
　　　与颜修来手札六 
　　　与颜修来手札七 
　　　与颜修来手札八 
　　　与颜修来手札九 
　　　与颜修来手札十 
　　　与颜修来手札十一 
　　　与颜修来手札十二 
　　　与颜修来手札十三 
　　　与颜修来手札十四 
　　　与颜修来手札十五 
　　　与人札一 
　　　与人札二 
　　　与人书一 
　　　与人书二 
　　　与人书三 
　　　与人书四 
　　　与人书五 
　　　与人书六 
　　　与人书七 
　　　与人书八 
　　　与人书九 
　　　与人书十 
　　　与李良年（武曾）书 
　　　又答李武曾书 
　　　与潘次耕手札 
　　　与人札 
　　　与黄太冲书 
　　　与王夕撰六札　其一 
　　　与王夕撰六札　其二 
　　　与王夕撰六札　其三 
　　　与王夕撰六札　其四 
　　　与王夕撰六札　其五 
　　　与王夕撰六札　其六 
　　　与李中孚手札一 
　　　与李中孚手札二 
　　　与李中孚手札三 
　　　与李中孚手札四 
　　　覆智栗书 
　　　与人札 
　　　送韵谱帖子 
　　　书西岳华山庙碑后 
　　　冯少墟先生像赞 
　　　寄王仲复先生书 
　 亭林诗集 
　　　卷一 
　　　　大行哀诗 
　　　　千官 
　　　　感事 
　　　　京口即事 
　　　　京阙篇 
　　　　金陵杂诗 
　　　　千里 
　　　　秋山 
　　　　表哀诗 
　　　　闻诏 
　　　　十二月十九日奉先妣藳葬 
　　　　上吴侍郎旸 
　　　　延平使至 
　　　　海上 
　　　　不去 
　　　　赋得老鹤万里心用心字 
　　　　赠顾推官咸正 
　　　　大汉行 
　　　　义士行 
　　　　秦皇行 
　　　　墟里 
　　　　塞下曲 
　　　　海上行 
　　　　哭杨主事 
　　　　推官二子执后欲为之经营而未得也而二子死矣 
　　　　淄川行 
　　　　哭顾推官 
　　　　哭陈太仆 
　　　　十月二十日奉先妣葬于先曾祖兵部侍郎公墓之左 
　　　　墓后结庐三楹作 
　　　　精卫 
　　　　吴兴行赠归高士祚明 
　　　　赋得越鸟巢南枝用枝字 
　　　　赋得江介多悲风用风字 
　　　　拟唐人五言八韵 
　　　　　申包胥乞师 
　　　　　高渐离击筑 
　　　　　班定远投笔 
　　　　　诸葛丞相渡泸 
　　　　　祖豫州闻鸡 
　　　　　陶彭泽归里 
　　　　常熟县耿侯橘水利书 
　　　　偶来 
　　　　浯溪碑歌 
　　　　寄薛开封寀君与杨主事同隐邓尉山并被获或曰僧也免之遂归常州 
　　　　将远行作 
　　　　京口 
　　　　元日 
　　　　石射堋山 
　　　　春半 
　　　　怀人 
　　　　赋得秋鹰 
　　　　八尺 
　　　　岁九月虏令伐我墓柏二株 
　　　　桃花溪歌赠陈处士梅 
　　　　瞿公子玄錥将往桂林不得达而归赠之以诗 
　　　卷二 
　　　　金坛县南五里顾龙山上有高皇帝御题词一阕 
　　　　赠于副将元剀 
　　　　重至京口 
　　　　榜人曲 
　　　　流转 
　　　　秀州 
　　　　恭谒孝陵 
　　　　拜先曾王考木主于朝天宫后祠中 
　　　　淮东 
　　　　赠人 
　　　　同族兄存愉拜黄门公墓 
　　　　赠路舍人泽溥 
　　　　清江浦 
　　　　丈夫 
　　　　王家营 
　　　　传闻 
　　　　路舍人家见东武四先历 
　　　　再谒孝陵 
　　　　恭谒高皇帝御容于灵谷寺 
　　　　赠朱监纪四辅 
　　　　监纪示游粤诗 
　　　　赠邬处士继思 
　　　　昔有 
　　　　送归高士之淮上 
　　　　赠刘教谕永锡 
　　　　孝陵图 
　　　　十庙 
　　　　金山 
　　　　侨居神烈山下 
　　　　古隐士 
　　　　真州 
　　　　太平 
　　　　蟂矶 
　　　　江上 
　　　　久留燕子矶院中有感而作 
　　　　范文正公祠 
　　　　钱生肃润之父出示所辑方书 
　　　　元旦陵下作 
　　　　常熟归生晟陈生芳绩书来以诗答之 
　　　　赠路光禄太平 
　　　　酬王生仍 
　　　　永夜 
　　　　酬陈生芳绩 
　　　　赠路舍人 
　　　　赠钱行人邦寅 
　　　　松江别张处士悫王处士炜暨诸友人 
　　　　赠潘节士柽章 
　　　　闰五月十日恭诣孝陵 
　　　　王处士自松江来拜陵毕遂往芜湖 
　　　　桃叶歌 
　　　　黄侍中祠 
　　　　王征君潢具舟城西同楚二沙门小坐栅洪桥下 
　　　　摄山 
　　　　贾仓部必选说易 
　　　　出郭 
　　　　旅中 
　　　　酬王处士九日见怀之作 
　　　　送张山人应鼎还江阴 
　　　　陈生芳绩两尊人先后即世适皆以三月十九日追痛之作词旨哀恻依韵奉和 
　　　卷三 
　　　　元日 
　　　　莱州 
　　　　安平君祠 
　　　　不其山 
　　　　劳山歌 
　　　　张饶州允抡山中弹琴 
　　　　淮北大雨 
　　　　济南 
　　　　赋得秋柳 
　　　　酬徐处士元善 
　　　　登岱 
　　　　谒夫子庙 
　　　　七十二弟子 
　　　　谒周公庙 
　　　　谒孟子庙 
　　　　邹平张公子万斛园上小集各赋一物得桔槔 
　　　　张隐君元明于园中寘一小石龛曰仙隐祠征诗纪之 
　　　　前诗意有未尽再赋四章 
　　　　济南 
　　　　自笑 
　　　　为丁贡士亡考衢州君生日作 
　　　　酬归祚明戴笠王仍潘柽章四子韭溪草堂联句见怀二十韵 
　　　　潍县 
　　　　衡王府 
　　　　督亢 
　　　　京师作 
　　　　蓟州 
　　　　玉田道中 
　　　　永平 
　　　　谒夷齐庙 
　　　　寄弟纾及友人江南 
　　　　山海关 
　　　　望夫石 
　　　　昌黎 
　　　　三屯营 
　　　　恭谒天寿山十三陵 
　　　　王太监墓 
　　　　刘谏议祠 
　　　　居庸关 
　　　　重登灵岩 
　　　　秋雨 
　　　　与江南诸子别 
　　　　江上 
　　　　天津 
　　　　旧沧洲 
　　　　再谒天寿山陵 
　　　　送王文学丽正归新安 
　　　　答徐甥干学 
　　　　白下 
　　　　重谒孝陵 
　　　　赠林处士古度 
　　　　羌胡引 
　　　　赠黄职方师正 
　　　　元日 
　　　　杭州 
　　　　禹陵 
　　　　宋六陵 
　　　　颜神山中见橘 
　　　　三月十九日有事于攒宫时闻缅国之报 
　　　　古北口 
　　　　五十初度时在昌平 
　　　　北岳庙 
　　　　井陉 
　　　　一雁 
　　　　尧庙 
　　　卷四 
　　　　元旦 
　　　　霍山 
　　　　书女娲庙 
　　　　晋王府 
　　　　赠傅处士山 
　　　　又酬傅处士次韵 
　　　　陆贡士来复 
　　　　咏史 
　　　　李克用墓 
　　　　五台山 
　　　　酬李处士因笃 
　　　　雨中送申公子涵光 
　　　　酬史庶常可程 
　　　　汾州祭吴炎潘柽章二节士 
　　　　寄潘节士之弟耒 
　　　　王官谷 
　　　　蒲州西门外铁牛 
　　　　潼关 
　　　　华山 
　　　　骊山行 
　　　　长安 
　　　　干陵 
　　　　楼观 
　　　　将去关中别中尉存杠于慈恩寺塔下 
　　　　后土祠 
　　　　龙门 
　　　　自大同至西口四首 
　　　　孟秋朔旦有事于攒宫 
　　　　赠孙征君奇逢 
　　　　酬程工部先贞 
　　　　寄刘处士大来 
　　　　朱处士彝尊过余于太原东郊赠之 
　　　　屈山人大均自关中至 
　　　　重过代州赠李处士因笃在陈君上年署中 
　　　　偶题 
　　　　出雁门关屈赵二生相送至此有赋 
　　　　应州 
　　　　重至大同 
　　　　得伯常中尉书却寄并示朱烈王太和二门人 
　　　　淮上别王生略 
　　　　赠萧文学企昭 
　　　　曲周拜路文贞公祠 
　　　　德州过程工部 
　　　　过苏禄国王墓 
　　　　赴东六首 
　　　　子德李子闻余在难特走燕中告急诸友人复驰至济南省视于其行也作诗赠之 
　　　　赠同系阎君明锋先出 
　　　　为黄氏作 
　　　　楼桑庙 
　　　　三月十二日有事于攒宫同李处士因笃 
　　　　赠李贡士嘉时年八十 
　　　　邯郸 
　　　　邢州 
　　　　自大名至保定子德已先一月西行赋寄 
　　　　亡友潘节士之弟耒远来受学兼有投诗答之 
　　　　述古 
　　　　德州讲易毕奉柬诸君 
　　　　挽殷公子岳 
　　　　寄张文学弨时淮上有筑堤之役 
　　　　双雁 
　　　　夏日 
　　　　秋风行 
　　　　静乐 
　　　　太原寄王高士锡阐 
　　　　盂县北有藏山云是程婴公孙杵臼藏赵孤处 
　　　　读李处士颙襄城纪事有赠 
　　　　寄杨高士瑀 
　　　　齐祭器行 
　　　　题李先生矩亭 
　　　　瓠 
　　　　土门旅宿 
　　　　燕中赠钱编修秉镫 
　　　　先妣忌日 
　　　　哭程工部 
　　　　有叹 
　　　　哭归高士 
　　　卷五 
　　　　广昌道中 
　　　　寄问傅处士土堂山中 
　　　　与胡处士庭访北齐碑 
　　　　咏史 
　　　　路光禄书来叙江东同好诸友一时徂谢感叹成篇 
　　　　过矩亭拜李先生墓下 
　　　　潘生次耕南归寄示 
　　　　子房 
　　　　刈禾长白山下 
　　　　岁暮 
　　　　兄子洪善北来言及近年吴中有开淞江之役书此示之 
　　　　闰五月十日 
　　　　过张贡士尔岐 
　　　　送程工部葬 
　　　　路舍人客居太湖东山三十年寄此代柬 
　　　　汉三君诗 
　　　　　高祖 
　　　　　光武 
　　　　　昭烈 
　　　　楚僧元瑛谈湖南三十年来事作四绝句 
　　　　赋得檐下雀 
　　　　蓟门送子德归关中 
　　　　李生符自南中归檇李三年矣追惟壮游兼示旧作 
　　　　二月十日有事于攒宫 
　　　　赠献陵司香贯太监宗 
　　　　陵下人言上年冬祭时有声自宝城出至裬恩殿食顷止人皆异之 
　　　　过郭林宗墓 
　　　　介休 
　　　　灵石县东北三十五里神林晋介之推祠 
　　　　霍北道中怀关西诸君 
　　　　河上作 
　　　　雨中至华下宿王山史家 
　　　　过李子德 
　　　　皁帽 
　　　　采芝 
　　　　寄李生云沾时寓曲周僧舍课子衍生 
　　　　春雨 
　　　　寄同时二三处士被荐者 
　　　　井中心史歌 
　　　　夏日 
　　　　梓潼篇赠李中孚 
　　　　和王山史寄来燕中对菊诗 
　　　　关中杂诗 
　　　　过朝邑王处士建常 
　　　　寄子严 
　　　　寄次耕时被荐在燕中 
　　　　次耕书来言时贵有求观余所著书者答示 
　　　　云台观寻希夷先生遗迹 
　　　　硖石驿东二十里有西鸦路繇赵保白杨树二百五十里至临汝以讥察之严筑垣封闭过此有题 
　　　　雒阳 
　　　　三月十九日行次嵩山会善寺 
　　　　少林寺 
　　　　嵩山 
　　　　测景台 
　　　　卓太傅祠 
　　　　梁园 
　　　　海上 
　　　　五岳 
　　　　赠张力臣 
　　　　子德自燕中西归省我于汾州天宁寺 
　　　　寄次耕 
　　　　岁暮西还时李生云沾方读盐铁论 
　　　　送康文学乃心归合阳 
　　　　友人来坐中口占二绝 
　　　　送李生南归寄戴笠王锡阐二高士 
　　　　酬族子湄 
　　　　朱处士鹤龄寄尚书埤传 
　　　　哭李侍御灌溪先生模 
　　　　华下有怀顾推官 
　　　　华阴古迹二首 
　　　　　平舒道 
　　　　　回溪 
　　　　悼亡 
　　　　冬至寓汾州之阳城里中尉敏■〈氵乎〉家祭毕而饮有作 
　　　　寄题贞孝墓后四柿 
　　　　赠卫处士蒿 
　　　　酬李子德二十四韵 
　　　　赠毛锦衔 
　　　亭林集外诗补 
　　　　和若士兄赋孔昭元奉诸子游黄歇山大风雨之作 
　　　　古侠士歌 
　　　　哭张蒿庵先生 
　　　　围城 
　　熹庙谅阴记事 


　　◇亭林文集◇ 

　　卷一 
　　卷二 
　　卷三 
　　卷四 
　　卷五 
　　卷六补遗 

　　●亭林文集卷之一

　　北岳辨 
　　革除辨 
　　原姓 
　　郡县论一 
　　郡县论二 
　　郡县论三 
　　郡县论四 
　　郡县论五 
　　郡县论六 
　　郡县论七 
　　郡县论八 
　　郡县论九 
　　钱粮论上 
　　钱粮论下 
　　生员论上 
　　生员论中 
　　生员论下 

　　○北岳辨 

　　古之帝王，其立五岳之祭，不必皆于山之巅；其祭四渎，不必皆于其水之源也。东岳泰山于博，中岳泰室于嵩高，南岳灊山于灊，西岳华山于华阴，北岳恒山于上曲阳，皆于其山下之邑。然四岳不疑而北岳疑之者，恒山之绵亘几三百里，而曲阳之邑于平地，其去山趾又一百四十里，此马文升所以有改祀之请也。河之入中国也自积石，而祠之临晋；江出于岷山而祠之江都；济出于王屋而祠之临邑，先王制礼，因地之宜而弗变也。考之虞书：「十有一月朔，巡狩至于北岳。」周礼：「并州其山镇曰恒。」尔雅：「恒山为北岳。」注并指为上曲阳。三代以上虽无其迹，而史记云：「常山王有罪迁。天子封其弟于真定，以续先王祀，而以常山为郡。」然后五岳皆在天子之邦。汉书云：「常山之祠于上曲阳。」应劭风俗通云：「庙在中山上曲阳县。」后汉书：「章帝元和三年春二月戊辰，幸中山。遣使者祠北岳于上曲阳。」郡国志：「中山国上曲阳，故属常山。恒山在西北。」则其来旧矣。水经注乃谓此为恒山下庙，汉末丧乱，山道不通，而祭之于此。则不知班氏已先言之，乃孝宣之诏太常，非汉末也。魏书：「明元帝泰常四年秋八月辛未，东巡，遣使祭恒岳。太武帝太延元年冬十一月丙子，幸邺。十二月癸卯，遣使者以太牢祀北岳太平真君。四年春正月庚午，至中山。二月丙子，车驾至于恒山之阳，诏有司刊石勒铭。十一年冬十一月，南征，径恒山，祀以太牢。文成帝和平元年春正月，幸中山，过恒岳，礼其神而反。明年，南巡，过石门，遣使者用玉璧牲牢礼恒岳。」夫魏都平城，在恒山之北，而必南祭于曲阳，遵古先之命祀而不变者，犹之周都丰镐，汉都长安，而东祭于华山，仍谓之西岳也。故吴宽以为帝王之都邑无常，而五岳有定。历代之制，改都而不改岳。太史公所谓「秦称帝都咸阳，而五岳四渎皆并在东方」者也。隋书：「大业四年，秋八月辛酉，帝亲祠恒岳。」唐书定州曲阳县：「元和十五年，更恒岳曰镇岳，有岳祠。」又言：「张嘉贞为定州刺史，于恒岳庙中立颂。」予尝亲至其庙，则嘉贞碑故在。又有唐郑子春、韦虚心、李荃、刘端碑文凡四，范希朝、李克用题名各一，而碑阴及两旁刻大历、贞元、元和、长庆、宝历、太和、开成、会昌、大中、天佑年号某月某日祭，初献、亚献、终献某官姓名凡百数十行。宋初，庙为契丹所焚。淳化二年重建，而唐之碑刻未尝毁。至宋之醮文碑记尤多，不胜录也。自唐以上征于史者如彼，自唐以下得于碑者如此，于是知北岳之祭于上曲阳也，自古然矣。古之帝王望于山川，不登其巅也，望而祭之，故五岳之祠皆在山下；而肆觐诸侯，考正风俗，是亦必于大山之阳，平易广衍之地，而不在险远旷绝之区也明甚。且一岁之中，巡狩四岳，南至湘中，北至代北，其势有所不能。故尔雅诸书并以霍山为南岳，而汉人亦祭于灊。禹会诸侯于涂山，涂山，近灊之地也。水经注曰：「上曲阳故城，本岳牧朝宿之邑也。古者天子巡狩常山，岁十一月至于北岳，侯伯皆有汤沐邑以自斋洁。周衰，巡狩礼废，邑郭仍存。秦以立县，县在山曲之阳，是曰曲阳。有下，故此为上矣。」而文升乃谓宋失云中，始祭恒山于此，岂不谬哉！五镇惟医无闾最远，自唐于柳城郡东置祠遥礼，而宋则附祭于北岳之祠。然则宋人之遥祭者，北镇也，非北岳也。世之儒者，唐宋之事且不能知也，而况与言三代之初乎？先是，倪岳为礼部尚书，已不从文升议，而万历中，沈鲤驳大同抚臣胡来贡之请，又申言之，皆据经史之文而未至其地。予故先至曲阳，后登浑源，而书所见以告后之人，无惑乎俗书之所传焉。
【 马文升疏曰：「虞书：肇十有二州，盖每州表山之高大者以为镇，而恒山为北岳，在今大同府浑源州。历秦、汉、隋、唐俱于山所致祭。五代河北失据，宋承石晋割赂之后，以白沟为界，遂祭恒山于真定府曲阳县，文之曰：地有飞来石，不经甚矣。然宋都汴，而真定为其北边，是亦不得已权宜之道也。迨我太祖高皇帝建都金陵，视真定为远，因循未曾厘正。文皇帝迁都北平，真定反在都南，当时礼官不能建明，尚循旧陋，礼官罪也。夫周礼曰：恒山为并州镇，在正北。一统志曰：恒山在浑源州南二十里。又浑源庙址犹存，故老传说，的的不虚，乞行礼部再加详考。如臣言是，行令山西并大同巡抚官员斟酌工费，于浑源州恒山庙旧址增修如制，以祀北岳。撰文勒石，昭示将来。」浑源之说始于此。自成化以前，初无此语。端肃似未曾见十七史者，道听涂说，一至于此。浑源之庙并无古堕，不知作于何时。如泰山、华山之上亦各有宫，而大庙俱在其下，特曲阳相距稍远，而今制又分直隶、山西二辖，人遂因此疑之。疏中所云「故老传说」，正足见其不出于史书，而得诸野人之口。后人知其不通，乃更为之说云：舜北狩，大雪，止于曲阳。有石飞来，因而望祀。不知此谁见之而谁传之？盖又文升之蛇足也。】 

　　○革除辨 

　　革除之说何自而起乎？成祖以建文四年六月己巳即皇帝位，夫前代之君若此者，皆即其年改元矣。不急于改元者，本朝之家法也；不容仍称建文四年者，历代易君之常例也。故七月壬午朔诏文一款一「今年仍以洪武三十五年为纪，其改明年为永乐元年」。并未尝有革除字样，即云革除，亦革除七月以后之建文，未尝并六月以前及元二三年之建文而革除之也。故建文有四年而不终，洪武有三十五年，而无三十二、三十三、三十四年。夫实录之载此明矣。自六月己巳以前书四年，庚午以后特书洪武三十五年，此当时据实而书者也。第儒臣浅陋，不能上窥圣心，而嫌于载建文之号于成祖之录，于是刱一无号之元年以书之史。使后之读者彷徨焉不得其解，而革除之说自此起矣。夫建文无实录，因成祖之事不容阙此四年，故有元年以下之纪。使成祖果革建文为洪武，则于建文之元，当书洪武三十二年矣。又使不纪洪武，而但革建文，亦当如太祖实录之例书己卯矣。今则元年、二年、三年、四年书于成祖之录者，犁然也。是以知其不革也。既不革矣，乃不冠建文之号于元年之上，而但一见于洪武三十一年之中，若有所辟而不敢正书，此史臣之失，而其它奏疏文移中所云洪武三十二、三十三、三十四年者，则皆臣下奉行之过也。且实录中每书必称建文君，成祖即位后与世子书，亦称建文君，而后之人至目为革除君。夫建文不革于成祖，而革于传闻，不革于诏书，而革于臣下奉行者之文，是不可以无辩。或曰，洪武有三十五年矣，无三十二、三十三、三十四年，可乎？考之于古，后汉高祖之即位也，仍称天福十二年，其前则出帝之开运三年。故天福有十二年，而无九、十、十一年，是则成祖之仍称洪武，岂不闇合者哉。

　　○原姓 

　　男子称氏，女子称姓，氏一再传而可变，姓千万年而不变。最贵者国君，国君无氏，不称氏称国。践土之盟其载书曰：晋重、鲁申、卫武、蔡甲午、郑捷、齐潘、宋王臣、莒期。荀偃之称齐环，卫太子之称郑胜、晋午是也。次则公子，公子无氏，不称氏称公子。公子彄、公子益师是也。最下者庶人，庶人无氏，不称氏称名。然则氏之所由兴，其在于卿大夫乎？故曰：诸侯之子为公子，公子之子为公孙，公孙之子以王父字若谥、若邑、若官为氏。氏焉者，类族也，贵贵也。考之于传，二百五十五年之间，有男子而称姓者乎？无有也。女子则称姓。古者男女异长，在室也称姓，冠之以序，叔隗、季隗之类是也；已嫁也，于国君则称姓，冠之以国，江芊、息妫之类是也；于大夫则称姓，冠以大夫之氏，赵姬、卢蒲姜之类是也。在彼国之人称之，或冠以所自出之国若氏，骊姬、梁嬴之于晋，颜懿姬、鬷声姬之于齐是也；既卒也，称姓，冠之以谥，成风、敬嬴之类是也；亦有无谥而仍其在室之称，仲子、少姜之类是也。范氏之先，自虞以上为陶唐氏，在夏为御龙氏，在商为豕韦氏，在周为唐杜氏。士会之帑处秦者为刘氏，夫槩王奔楚为堂溪氏，伍员属其子于齐为王孙氏，智果别族于太史为辅氏，故曰：氏可变也。孟孙氏小宗之别为子服氏，为南宫氏；叔孙氏小宗之别为叔仲氏。季孙氏之支子曰季公鸟、季公亥、季寤，称季不称孙，故曰贵贵也。鲁昭公娶于吴，为同姓，谓之吴孟子；崔武子欲娶棠姜。东郭偃曰：「男女辨姓。今君出自丁，臣出自桓，不可。」夫崔之与东郭氏，异昭公之与夷昧，代远，然同姓百世而昏姻不通者，周道也。故曰姓不变也。是故氏焉者，所以为男别也，姓焉者，所以为女坊也。自秦以后之人，以氏为姓，以姓称男，而周制亡，而族类乱。作原姓。

　　○郡县论一 

　　知封建之所以变而为郡县，则知郡县之敝而将复变。然则将复变而为封建乎？曰，不能，有圣人起，寓封建之意于郡县之中，而天下治矣。盖自汉以下之人，莫不谓秦以孤立而亡。不知秦之亡，不封建亡，封建亦亡；而封建之废，固自周衰之日而不自于秦也。封建之废，非一日之故也，虽圣人起，亦将变而为郡县。方今郡县之敝已极，而无圣人出焉，尚一一仍其故事，此民生之所以日贫，中国之所以日弱而益趋于乱也。何则？封建之失，其专在下；郡县之失，其专在上。古之圣人，以公心待天下之人，胙之土而分之国；今之君人者，尽四海之内为我郡县犹不足也，人人而疑之，事事而制之，科条文簿日多于一日，而又设之监司，设之督抚，以为如此，守令不得以残害其民矣。不知有司之官，凛凛焉救过之不给，以得代为幸，而无肯为其民兴一日之利者，民乌得而不穷，国乌得而不弱？率此不变，虽千百年，而吾知其与乱同事，日甚一日者矣。然则尊令长之秩，而予之以生财治人之权，罢监司之任，设世官之奖，行辟属之法，所谓寓封建之意于郡县之中，而二千年以来之敝可以复振。后之君苟欲厚民生，强国势，则必用吾言矣。

　　○郡县论二 

　　其说曰：改知县为五品官，正其名曰县令。任是职者，必用千里以内习其风土之人。其初曰试令，三年，称职，为真；又三年，称职，封父母；又三年，称职，玺书劳问；又三年，称职，进阶益禄，任之终身。其老疾乞休者，举子若弟代；不举子若弟，举他人者听；既代去，处其县为祭酒，禄之终身。所举之人复为试令。三年称职为真，如上法。每三四县若五六县为郡，郡设一太守，太守三年一代。诏遣御史巡方，一年一代。其督抚司道悉罢。令以下设一丞，吏部选授。丞任九年以上得补令。丞以下曰簿、曰尉、曰博士、曰驿丞、曰司仓、曰游徼、曰啬夫之属，备设之，毋裁。其人听令自择，报名于吏部；簿以下得用本邑人为之。令有得罪于民者，小则流，大则杀；其称职者，既家于县，则除其本籍。夫使天下之为县令者，不得迁又不得归，其身与县终，而子孙世世处焉。不职者流，贪以败官者杀。夫居则为县宰，去则为流人，赏则为世官，罚则为斩绞，岂有不勉而为良吏者哉！

　　○郡县论三 

　　何谓称职？曰：土地辟，田野治，树木蕃，沟洫修，城郭固，仓廪实，学校兴，盗贼屏，戎器完，而其大者则人民乐业而已。夫养民者，如人家之畜五牸然：司马牛者一人，司刍豆者复一人，又使纪纲之仆监之，升斗之计必闻之于其主人，而马牛之瘠也日甚。吾则不然。择一圉人之勤干者，委之以马牛，给之以牧地，使其所出常浮于所养，而视其肥息者赏之，否则挞之。然则其为主人者，必乌氏也，必桥姚也。故天下之患，一圉人之足办，而为是纷纷者也。不信其圉人，而用其监仆，甚者并监仆又不信焉，而主人之耳目乱矣。于是爱马牛之心，常不胜其吝刍粟之计，而畜产耗矣。故马以一圉人而肥，民以一令而乐。

　　○郡县论四 

　　或曰：无监司，令不已重乎？子弟代，无乃专乎？千里以内之人，不私其亲故乎？夫吏职之所以多为亲故挠者，以其远也。使并处一城之内，则虽欲挠之而有不可者。自汉以来，守乡郡者多矣。曲阜之令鲜以贪酷败者，非孔氏之子独贤，其势然也。若以子弟得代而虑其专，蕞尔之县，其能称兵以叛乎？上有太守，不能举旁县之兵以讨之乎？太守欲反，其五六县者肯舍其可传子弟之官而从乱乎？不见播州之杨传八百年，而以叛受戮乎？若曰：无监司不可为治，南畿十四府四州何以自达于六部乎？且今之州县，官无定守，民无定奉，是以常有盗贼戎翟之祸，至一州则一州破，至一县则一县残，不此之图，而虑令长之擅，此之谓不知类也。

　　○郡县论五 

　　天下之人各怀其家，各私其子，其常情也。为天子为百姓之心，必不如其自为，此在三代以上已然矣。圣人者因而用之，用天下之私，以成一人之公而天下治。夫使县令得私其百里之地，则县之人民皆其子姓，县之土地皆其田畴，县之城郭皆其藩垣，县之仓廪皆其囷窌。为子姓，则必爱之而勿伤；为田畴，则必治之而勿弃；为藩垣囷窌，则必缮之而勿损。自令言之，私也，自天子言之，所求乎治天下者，如是焉止矣。一旦有不虞之变，必不如刘渊、石勒、王仙芝、黄巢之辈，横行千里，如入无人之境也。于是有效死勿去之守，于是有合从缔交之拒，非为天子也，为其私也。为其私，所以为天子也。故天下之私，天子之公也。公则说，信则人任焉。此三代之治可以庶几，而况乎汉、唐之盛，不难致也。

　　○郡县论六 

　　今天下之患，莫大乎贫。用吾之说，则五年而小康，十年而大富。且以马言之：天下驿递往来，以及州县上计京师，白事司府，迎候上官，递送文书，及庶人在官所用之马，一岁无虑百万匹，其行无虑万万里。今则十减六七，而西北之马赢不可胜用矣。以文册言之：一事必报数衙门，往复驳勘必数次，以及迎候、生辰、拜贺之用，其纸料之费率诸民者，岁不下巨万。今则十减七八，而东南之竹箭不可胜用矣。他物之称是者，不可悉数。且使为令者得以省耕敛，教树畜，而田功之获，果蓏之收，六畜之孳，材木之茂，五年之中必当倍益。从是而山泽之利亦可开也。夫采矿之役，自元以前，岁以为常，先朝所以闭之而不发者，以其召乱也。譬之有窖金焉，发于五达之衢，则市人聚而争之；发于堂室之内，则唯主人有之，门外者不得而争也。今有矿焉，天子开之，是发金于五达之衢也；县令开之，是发金于堂室之内也。利尽山泽而不取诸民，故曰此富国之筴也。

　　○郡县论七 

　　法之敝也，莫甚乎以东州之饷，而给西边之兵，以南郡之粮，而济北方之驿。今则一切归于其县，量其冲僻，衡其繁简，使一县之用，常宽然有余。又留一县之官之禄，亦必使之溢于常数，而其余者然后定为解京之类。其先必则壤定赋，取田之上中下，列为三等或五等，其所入悉委县令收之。其解京曰贡、曰赋：其非时之办，则于额赋支销，若尽一县之入用之而犹不足，然后以他县之赋益之，名为协济。此则天子之财，不可以为常额。然而行此十年，必无尽一县之入用之而犹不足者也。

　　○郡县论八 

　　善乎叶正则之言曰：「今天下官无封建而吏有封建。」州县之敝，吏胥窟穴其中，父以是传之子，兄以是传之弟。而其尤桀黠者，则进而为院司之书吏，以掣州县之权，上之人明知其为天下之大害而不能去也。使官皆千里以内之人，习其民事，而又终其身任之，则上下辨而民志定矣，文法除而吏事简矣。官之力足以御吏而有余，吏无所以把持其官而自循其法。昔人所谓养百万虎狼于民间者，将一旦而尽去，治天下之愉快，孰过于此！

　　○郡县论九 

　　取士之制，其荐之也，略用古人乡举里选之意；其试之也，略用唐人身言书判之法。县举贤能之士，间岁一人试于部。上者为郎，无定员，郎之高第得出而补令；次者为丞，于其近郡用之；又次者归其本县，署为簿尉之属。而学校之设，听令与其邑之士自聘之，谓之师不谓之官，不隶名于吏部。而在京，则公卿以上仿汉人三府辟召之法，参而用之。夫天下之士，有道德而不愿仕者，则为人师；有学术才能而思自见于世者，其县令得而举之，三府得而辟之，其亦可以无失士矣。或曰：间岁一人，功名之路无乃狭乎？化天下之士使之不竞于功名，王治之大者也。且颜渊不仕，闵子辞官，漆雕未能，曾皙异撰，亦何必于功名哉！

　　○钱粮论上 

　　自禹、汤之世，不能无凶年，而民至于无米亶卖子。夫凶年而卖其妻子者，禹、汤之世所不能无也；丰年而卖其妻子者，唐、宋之季所未尝有也。往在山东，见登、莱并海之人多言谷贱，处山僻不得银以输官。今来关中，自鄠以西至于岐下，则岁甚登，谷甚多，而民且相率卖其妻子。至征粮之日，则村民毕出，谓之人市。问其长吏，则曰，一县之鬻于军营而请印者，岁近千人，其逃亡或自尽者，又不知凡几也。何以故？则有谷而无银也。所获非所输也，所求非所出也。夫银非从天降也，廾人则既停矣， 【 周礼：地官司徒廾人。廾，古矿字。】 海舶则既撤矣，中国之银在民间者已日消日耗；而况山僻之邦，商贾之所绝迹，虽尽鞭挞之力以求之，亦安所得哉！故谷日贱而民日穷，民日穷而赋日诎。逋欠则年多一年，人丁则岁减一岁，率此而不变，将不知其所终矣。且银何自始哉？古之为富者，菽粟而已。为其交易也，不得已而以钱权之。然自三代以至于唐，所取于民者，粟帛而已。自杨炎两税之法行，始改而征钱，而未有银也。汉志言秦币二等，而银锡之属施于器饰，不为币。自梁时始有交、广以金银为货之说。宋仁宗景佑二年，始诏诸路岁输缗钱，福建二广易以银，江东以帛。所以取之福建二广者，以坑冶多而海舶利也。至金章宗始铸银，名之曰：承安宝货，公私同见钱用。哀宗正大间，民但以银市易而不用铸。至于今日，上下通行而忘其所自。然而考之元史，岁课之数，为银至少。然则国赋之用银，盖不过二三百年间尔。今之言赋必曰钱粮，夫钱，钱也，粮，粮也，亦恶有所谓银哉？且天地之间，银不益增而赋则加倍，此必不供之数也。昔者唐穆宗时，物轻钱重，用户部尚书杨于陵之议，令两税等钱皆易以布帛丝纩，而民便之。 【 旧唐书穆宗纪：「元和十五年八月辛未，兵部尚书杨于陵总百寮钱货轻重之议，取天下两税榷酒盐利等，悉以布帛任土所产物充税，并不征见钱，则物渐重，钱渐轻，农人见免贱卖匹段。请中书门下、御史台诸司官长重议施行。从之。」】 吴徐知诰从宋齐丘之言，以为钱非耕桑所得，使民输钱，是教之弃本逐末也。于是诸税悉收谷帛紬绢。是则昔人之论取民者，且以钱为难得也，以民之求钱为不务本也，而况于银乎？先王之制赋，必取其地之所有。今若于通都大邑行商麕集之地，虽尽征之以银，而民不告病，至于遐陬僻壤，舟车不至之处，即以什之三征之而犹不可得。以此必不可得者病民，而卒至于病国，则曷若度土地之宜，权岁入之数，酌转般之法，而通融乎其间？凡州县之不通商者，令尽纳本色，不得已，以其什之三征钱。钱自下而上，则滥恶无所容而钱价贵，是一举而两利焉。无蠲赋之亏，而有活民之实；无督责之难，而有完逋之渐；今日之计，莫便乎此。夫树谷而征银，是畜羊而求马也；倚银而富国，是恃酒而充饥也；以此自愚，而其敝至于国与民交尽，是其计出唐、宋之季诸臣之下也。

　　○钱粮论下 

　　呜呼！自古以来，有国者之取于民为已悉矣，然不闻有火耗之说。火耗之所由名，其起于征银之代乎？此所谓正赋十而余赋三者与？此所谓国中饱而奸吏富者与？此国家之所峻防，而污官滑胥之所世守，以为子孙之宝者与？此穷民之根，匮财之源，启盗之门，而庸愞在位之人所目覩而不救者与？原夫耗之所生，以一州县之赋繁矣，户户而收之，铢铢而纳之，不可以琐细而上诸司府，是不得不资于火。有火则必有耗，所谓耗者，特百之一二而已。有贱丈夫焉，以为额外之征，不免干于吏议，择人而食，未足厌其贪惏。于是藉火耗之名，为巧取之术，盖不知起于何年，而此法相传，官重一官，代增一代，以至于今。于是官取其赢十二三，而民以十三输国之十；里胥之辈又取其赢十一二，而民以十五输国之十。其取则薄于两而厚于铢，凡征收之数，两者，必其地多而豪有力，可以持吾之短长者也；铢者，必其穷下户也，虽多取之，不敢言也。于是两之加焉十二三，而铢之加焉十五六矣。薄于正赋而厚于杂赋。正赋，耳目之所先也，杂赋，其所后也。于是正赋之加焉十二三，而杂赋之加焉或至于十七八矣。解之藩司，谓之羡余，贡诸节使，谓之常例，责之以不得不为，护之以不可破，而生民之困，未有甚于此时者矣。愚尝久于山东，山东之民，无不疾首蹙额而诉火耗之为虐者。独德州则不然。问其故，则曰：州之赋二万九千，二为银八为钱也。钱则无火耗之加，故民力纾于他邑也。非德州之官皆贤，里胥皆善人也，势使之然也。又闻之长老言，近代之贪吏，倍甚于唐、宋之时。所以然者，钱重而难运，银轻而易赍；难运，则少取之而以为多，易赍，则多取之而犹以为少。非唐、宋之吏多廉，今之吏贪也，势使之然也。然则银之通，钱之滞；吏之宝，民之贼也。在有明之初，尝禁民不得行使金银，犯者准奸恶论。夫用金银，何奸之有？而重为之禁者，盖逆知其弊之必至于此也。当时市肆所用，皆唐、宋之钱，而制钱则偶一铸造，以助其不足耳。今也泉货弱而害金兴，市道穷而伪物作，国币夺于上，民力单于下，使陆贽、白居易、李翱之流而生今日，其咨嗟太息，必有甚于唐之中叶者矣。 【 陆贽上均节财赋六事其二言：「凡国之赋税，必量人之力，任土之宜，故所入者，惟布、麻、缯、纩与百谷而已。先王惧物之贵贱失平，而人之交易难准，又定泉布之法，以节轻重之宜。敛散弛张，必由于是。盖御财之大柄，为国之利权，守之在官，不以任下。然则谷帛者，人之所为也，钱货者，官之所为也。是以国朝着令，租出谷，庸出绢，谓出缯、纩、布，曷尝有以钱为赋者哉？今之两税独异旧章，但估资产为差，使以钱谷定税。唯计求得之利宜，靡论供办之难易。所征非所业，所业非所征，遂或增价以买其所无，减价以卖其所有，一增一减，耗损已多。」李翱集有疏改税法一篇，言：「钱者，官司所铸，粟帛者，农之所出。今乃使农人贱卖粟帛，易钱入官，是岂非颠倒而取其无者耶？由是豪家大商，皆多积钱以逐轻重，故农人日困，末业日增，请一切不督见钱，皆纳布帛。」白居易集有赠友诗云：「私家无钱炉，平地无铜山，胡为秋夏税，岁岁输铜钱！钱力日以重，农力日以殚，贱粜粟与麦，贱贸丝与绵，岁暮衣食尽，焉得无饥寒？吾闻国之初，有制垂不刊，庸必算丁口，租必计桑田。不求土所无，不强人所难，量入以为出，上足下亦安。兵兴一变法，兵息遂不还，使我农桑人，顦顇畎亩间。谁能革此弊，待君秉利权，复彼租庸法，令如贞观年。」】 曰：子以火耗为病于民也，使改而征粟米，其无淋尖踢斛，巧取于民之术乎？曰：吾未见罢任之仓官，宁家之斗级，负米而行者也，必鬻银而后去。有两车行于道，前为钱，后为银，则大盗之所睨，常在其后车焉。然则岂独今之贪吏倍甚于唐、宋之时，河朔之间所名为响马者，亦当倍甚于唐、宋之时矣。

　　○生员论上 

　　国家之所以设生员者何哉？盖以收天下之才俊子弟，养之于庠序之中，使之成德达材，明先王之道，通当世之务，出为公卿大夫，与天子分猷共治者也。今则不然，合天下之生员，县以三百计，不下五十万人，而所以教之者，仅场屋之文。然求其成文者，数十人不得一，通经知古今，可为天子用者，数千人不得一也。而嚚讼逋顽，以病有司者，比比而是。上之人以是益厌之，而其待之也日益轻，为之条约也日益苛。然以此益厌益轻益苛之生员，而下之人犹日夜奔走之如骛，竭其力而后止者何也？一得为此，则免于编氓之役，不受侵于里胥；齿于衣冠，得于礼见官长，而无笞，捶之辱。故今之愿为生员者，非必其慕功名也，保身家而已。以十分之七计，而保身家之生员，殆有三十五万人，此与设科之初意悖，而非国家之益也。人之情孰不为其身家者？故日夜求之，或至行关节，触法抵罪而不止者，其势然也。今之生员，以关节得者十且七八矣，而又有武生、奉祀生之属，无不以钱鬻之。夫关节，朝廷之所必诛，而身家之情，先王所弗能禁，故以今日之法，虽尧、舜复生，能去在朝之四凶，而不能息天下之关节也。然则如之何？请一切罢之，而别为其制。必选夫五经兼通者而后充之，又课之以二十一史与当世之务而后升之。仍分为秀才、明经二科，而养之于学者，不得过二十人之数，无则阙之。为之师者，州县以礼聘焉，勿令部选。如此而国有实用之人，邑有通经之士，其人材必盛于今日也。然则一乡之中，其粗能自立之家，必有十焉，一县之中，必有百焉。皆不得生员以芘其家，而同于编氓，以受里胥之凌暴，官长之笞捶，岂王者保息斯人之意乎？则有秦汉赐爵之法，其初以赏军功，而其后或以恩赐，或以劳赐，或普赐，或特赐，而高帝之诏有曰：「今吾于爵，非轻也。其令吏善遇高爵，称吾意。」至惠帝之世，而民得买爵。夫使爵之重得与有司为礼，而复其户勿事，则人将趋之。开彼则可以塞此，即入粟拜爵，其名尚公，非若鬻诸生以乱学校者之为害也。夫立功名与保身家，二涂也；收俊又与恤平人，二术也；并行而不相悖也，一之则敝矣。夫人主与此不通今古之五十万人共此天下，其芘身家而免笞捶者且三十五万焉，而欲求公卿大夫之材于其中，以立国而治民，是缘木而求鱼也。以守则必危，以战则必败矣。

　　○生员论中 

　　废天下之生员而官府之政清，废天下之生员而百姓之困苏，废天下之生员而门户之习除，废天下之生员而用世之材出。今天下之出入公门以挠官府之政者，生员也；倚势以武断于乡里者，生员也；与胥史为缘，甚有身自为胥史者，生员也；官府一拂其意，则群起而哄者，生员也；把持官府之阴事，而与之为市者，生员也。前者噪，后者和；前者奔，后者随；上之人欲治之而不可治也，欲锄之而不可锄也，小有所加，则曰是杀士也，坑儒也。百年以来，以此为大患，而一二识治体能言之士，又皆身出于生员，而不敢显言其弊，故不能旷然一举而除之也。故曰废天下之生员而官府之政清也。天下之病民者有三：曰乡宦，曰生员，曰吏胥。是三者，法皆得以复其户，而无杂泛之差，于是杂泛之差，乃尽归于小民。今之大县至有生员千人以上者，比比也。且如一县之地有十万顷，而生员之地五万，则民以五万而当十万之差矣；一县之地有十万顷，而生员之地九万，则民以一万而当十万之差矣。民地愈少，则诡寄愈多，诡寄愈多，则民地愈少，而生员愈重。富者行关节以求为生员，而贫者相率而逃且死，故生员之于其邑人无秋毫之益，而有丘山之累。然而一切考试科举之费，犹皆派取之民，故病民之尤者，生员也。故曰：废天下之生员，而百姓之困苏也。天下之患，莫大乎聚五方不相识之人，而教之使为朋党。生员之在天下，近或数百千里，远或万里，语言不同，姓名不通，而一登科第，则有所谓主考官者，谓之座师；有所谓同考官者，谓之房师；同榜之士，谓之同年；同年之子，谓之年侄；座师、房师之子，谓之世兄；座师、房师之谓我，谓之门生；而门生之所取中者，谓之门孙；门孙之谓其师之师谓之太老师；朋比胶固，牢不可解。书牍交于道路，请托徧于官曹，其小者足以蠹政害民，而其大者，至于立党倾轧，取人主太阿之柄而颠倒之，皆此之繇也。故曰：废天下之生员，而门户之习除也。国家之所以取生员而考之以经义、论、策、表、判者，欲其明六经之旨，通当世之务也。今以书坊所刻之义，谓之时文，舍圣人之经典，先儒之注疏与前代之史不读，而读其所谓时文。时文之出，每科一变，五尺童子能诵数十篇而小变其文，即可以取功名，而钝者至白首而不得遇。老成之士，既以有用之岁月，销磨于场屋之中，而少年捷得之者，又易视天下国家之事，以为人生之所以为功名者，惟此而已。故败坏天下之人材，而至于士不成士，官不成官，兵不成兵，将不成将，夫然后寇贼奸宄得而乘之，敌国外侮得而胜之。苟以时文之功，用之于经史及当世之务，则必有聪明俊杰通达治体之士，起于其间矣。故曰：废天下之生员，而用世之材出也。

　　○生员论下 

　　问曰：废天下之生员，则何以取士？曰：吾所谓废生员者，非废生员也，废今日之生员也。请用辟举之法，而并存生儒之制，天下之人，无问其生员与否，皆得举而荐之于朝廷，则我之所收者，既已博矣，而其廪之学者为之限额，略仿唐人郡县之等：小郡十人，等而上之，大郡四十人而止；小县三人，等而上之，大县二十人而止。约其户口之多寡，人材之高下而差次之，有阙则补，而罢岁贡举人之二法。其为诸生者，选其通隽，皆得就试于礼部，而成进士者，不过授以簿尉亲民之职，而无使之骤进，以平其贪躁之情。其设之教官，必聘其乡之贤者以为师，而无隶于仕籍；罢提学之官，而领其事于郡守。此诸生之中，有荐举而入仕者；有考试而成进士者；亦或有不率而至于斥退者；有不幸而死，及衰病不能肄业，愿给衣巾以老者。阙至于二人三人，然后合其属之童生，取其通经能文者以补之。然则天下之为生员者少矣。少则人重之，而其人亦知自重。为之师者不烦于教，而向所谓聚徒合党，以横行于国中者，将不禁而自止。若夫温故知新，中年考较，以蕲至于成材，则当参酌乎古今之法，而兹不具论也。或曰：天下之才，日生而无穷也，使之皆壅于童生，则奈何？吾固曰：天下之人，无问其生员与否，皆得举而荐之于朝廷，则取士之方，不恃诸生之一途而已也。夫取士以佐人主理国家，而仅出于一涂，未有不弊者也。

　　●亭林文集卷之二

　　音学五书序 
　　音学五书后序 
　　初刻日知录自序 
　　左传杜解补正序 
　　营平二州史事序 
　　金石文字记序 
　　钞书自序 
　　西安府儒学碑目序 
　　仪礼郑注句读序 
　　广宋遗民录序 
　　朱子斗诗序 
　　程正夫诗序 
　　莱州任氏族谱序 
　　吕氏千字文序 
　　劳山图志序 

　　○音学五书序 

　　记曰：「声成文谓之音。」夫有文斯有音，比音而为诗，诗成然后被之乐，此皆出于天而非人之所能为也。三代之时，其文皆本于六书，其人皆出于族党庠序，其性皆驯化于中和，而发之为音无不协于正。然而周礼大行人之职：「九岁属瞽史，谕书名，听声音。」所以一道德而同风俗者又不敢略也。是以诗三百五篇，上自商颂，下逮陈灵，以十五国之远，千数百年之久，而其音未尝有异。帝舜之歌，皋陶之赓，箕子之陈，文王周公之系无弗同者。故三百五篇，古人之音书也。魏晋以下，去古日远，词赋日繁，而后名之曰韵；至宋周颙、梁沈约而四声之谱作。然自秦、汉之文，其音已渐戾于古，至东京益甚。而休文作谱，乃不能上据雅南，旁摭骚子，以成不刊之典，而仅按班、张以下诸人之赋，曹、刘以下诸人之诗所用之音，撰为定本，于是今音行而古音亡，为音学之一变。下及唐代，以诗赋取士，其韵一以陆法言切韵为准，虽有独用、同用之注，而其分部未尝改也；至宋景佑之际，微有更易；理宗末年，平水刘渊始并二百六韵为一百七；元黄公绍作韵会因之，以迄于今。于是宋韵行而唐韵亡，为音学之再变。世日远而传日讹，此道之亡，盖二千有余岁矣。炎武潜心有年，既得广韵之书，乃始发悟于中而旁通其说。于是据唐人以正宋人之失，据古经以正沈氏唐人之失，而三代以上之音部分秩如，至赜而不可乱。乃列古今音之变，而究其所以不同，为音论二卷，考正三代以上之音；注三百五篇，为诗本音十卷；注易，为易音三卷；辨沈氏部分之误，而一一以古音定之，为唐韵正二十卷；综古音为十部，为古音表二卷，自是而六经之文乃可读。其它诸子之书，离合有之，而不甚远也。天之未丧斯文，必有圣人复起，举今日之音而还之淳古者。子曰：「吾自卫反鲁，然后乐正，雅、颂各得其所。」实有望于后之作者焉。

　　○音学五书后序 

　　余纂辑此书三十余年，所过山川亭鄣，无日不以自随，凡五易而手书者三矣。然久客荒壤，于古人之书多所未见，日西方莫，遂以付之梓人，故已登版而刊改者犹至数四，又得张君弨为之考说文，采玉篇，仿字样，酌时宜而手书之；二子叶增、叶箕分书小字；鸠工淮上，不远数千里累书往复，必归于是，而其工费则又取诸鬻产之直，而秋毫不借于人，其著书之难而成之之不易如此。然此书为三百篇而作也，先之以音论，何也？曰：审音学之原流也。易文不具，何也？曰：不皆音也。唐韵正之考音详矣，而不附于经，何也？曰：文繁也。已正其音而犹遵元第，何也？曰：述也。古音表之别为书，何也？曰：自作也。盖尝四顾踌躇，几欲分之，几欲合之，久之然后胪而为五矣。呜呼！许叔重说文始一终亥，而更之以韵，使古人条贯不可复见，陆德明经典释文割裂删削，附注于九经之下，而其元本遂亡。成之难而毁之甚易，又今日之通患也。孟子曰：「流水之为物也，不盈科不行。」记曰：「不陵节而施之谓孙。」若乃观其会通，究其条理，而无轻变改其书，则在乎后之君子。李君因笃每与余言诗，有独得者，今颇取之，而以答书附之于末。上章涒滩寎月之望，炎武又书。

　　○初刻日知录自序 

　　炎武所著日知录，因友人多欲钞写，患不能给，遂于上章阉茂之岁刻此八卷。历今六七年，老而益进，始悔向日学之不博，见之不卓，其中疏漏往往而有，而其书已行于世，不可掩。渐次增改，得二十余卷，欲更刻之，而犹未敢自以为定，故先以旧本质之同志。盖天下之理无穷，而君子之志于道也，不成章不达。故昔日之得，不足以为矜；后日之成，不容以自限。若其所欲明学术，正人心，拨乱世以兴太平之事，则有不尽于是刻者，须绝笔之后，藏之名山，以待抚世宰物者之求，其无以是刻之陋而弃之则幸甚！

　　○左传杜解补正序 

　　北史言周乐逊着春秋序义，通贾、服说，发杜氏违。今杜氏单行，而贾、服之书不传矣。吴之先达邵氏宝有左觿百五十余条，又陆氏粲有左传附注，傅氏逊本之为辨误一书，今多取之，参以鄙见，名曰补正，凡三卷。若经文大义，左氏不能尽得，而公、谷得之；公、谷不能尽得，而啖、赵及宋儒得之者，则别记之于书而此不具也。

　　○营平二州史事序 

　　昔神庙之初，边陲无事，大帅得以治兵之暇留意图籍。而福之士人郭君造卿在戚大将军幕府，网罗天下书志略备，又身自行历蓟北诸边营垒，又遣卒至塞外穷濡源，视旧大宁遗址，还报与书不合，则再遣覆按，必得实乃止，作燕史数百卷。盖十年而成，则大将军已不及见。又以其余日作永平志百三十卷，文虽晦涩，而一方之故颇称明悉。其后七十年而炎武得游于斯，则当屠杀圈占之后，人民稀少，物力衰耗，俗与时移，不见文字礼仪之教，求郭君之志且不可得，而其地之官长暨士大夫来言曰：「府志藳已具矣，愿为成之。」嗟乎！无郭君之学，而又不逢其时，以三千里外之人，而论此邦士林之品第，又欲取成于数月之内，而不问其书之可传与否，是非仆所能。独恨燕史之书不存，而重违主人之请，于是取二十一史、通鉴诸书，自燕、秦以来此邦之大事，迄元至正年而止，纂为六卷，命曰营平二州史事，以质诸其邦之士大夫。世之人能读全史者罕矣，宋宣和与金结盟，徒以不考营、平、滦三州之旧，至于争地构兵，以此三州之故而亡其天下，岂非后代之龟鉴哉！异日有能修志者，古事备矣，续今可也。或曰：及营，何也？曰：中国之弃营久矣。夫营，吾州也，其事与平相出入焉，焉得不纪！若夫合幽并营，以正古帝王之疆域，必有圣人作焉，余以此书俟之。

　　○金石文字记序 

　　余自少时，即好访求古人金石之文，而犹不甚解。及读欧阳公集古录，乃知其事多与史书相证明，可以阐幽表微，补阙正误，不但词翰之工而已。比二十年间，周游天下，所至名山、巨镇、祠庙、伽蓝之迹，无不寻求，登危峰，探窈壑，扪落石，履荒榛，伐颓垣，畚朽壤，其可读者，必手自钞录，得一文为前人所未见者，辄喜而不寐。一二先达之士知余好古，出其所蓄，以至兰台之坠文，天禄之逸字，旁搜博讨，夜以继日。遂乃抉剔史传，发挥经典，颇有欧阳、赵氏二录之所未具者，积为一帙，序之以贻后人。夫祈招之诗，诵于右尹，孔悝之鼎，传之戴记，皆尼父所未收，六经之阙事，莫不增高五岳，助广百川，今此区区，亦同斯指。恨生晚不逢，名门旧家大半凋落，又以布衣之贱，出无仆马，往往怀毫舐墨，踯躅于山林猿鸟之间，而田父伧丁，鲜能识字，其或褊于闻见，窘于日力，而山高水深，为登涉之所不及者，即所至之地，亦岂无挂漏？又望后人之同此好者继我而录之也。

　　○钞书自序 

　　炎武之先家海上，世为儒。自先高祖为给事中，当正德之末，其时天下惟王府官司及建宁书坊乃有刻板，其流布于人间者，不过四书、五经、通鉴、性理诸书。他书即有刻者，非好古之家不蓄，而寒家已有书六七千卷。嘉靖间，家道中落，而其书尚无恙。先曾祖继起为行人，使岭表，而倭阑入江东，郡邑所藏之书与其室庐俱焚，无孑遗焉。洎万历初，而先曾祖历官至兵部侍郎，中间莅方镇三四，清介之操，虽一钱不以取诸官，而性独嗜书，往往出俸购之，及晚年而所得之书过于其旧，然绝无国初以前之板。而先曾祖每言：「余所蓄书，求有其字而已，牙签锦轴之工，非所好也。」其书后析而为四。炎武嗣祖太学公，为侍郎公仲子，又益好读书，增而多之，以至炎武，复有五六千卷。自罹变故，转徙无常，而散亡者什之六七，其失多出于意外。二十年来赢幐担囊以游四方，又多别有所得，合诸先世所传，尚不下二三千卷。其书以选择之善，较之旧日虽少其半，犹为过之，而汉、唐碑亦得八九十通，又钞写之本别贮二麓，称为多且博矣。自少为帖括之学者二十年，已而学为诗古文，以其间纂记故事，年至四十，斐然欲有所作；又十余年，读书日以益多，而后悔其向者立言之非也。自炎武之先人皆通经学古，亦往往为诗文，本生祖赞善公文集至数百篇，而未有著书以传于世者。昔时尝以问诸先祖，先祖曰：「著书不如钞书。凡今人之学，必不及古人也，今人所见之书之博，必不及古人也。小子勉之，惟读书而已。」先祖书法盖逼唐人，性豪迈不群，然自言少时日课钞古书数纸，今散亡之余犹数十帙，他学士家所未有也。自炎武十一岁，即授之以温公资治通鉴，曰：「世人多习纲目，余所不取。凡作书者，莫病乎其以前人之书改窜而为自作也。班孟坚之改史记，必不如史记也；宋景文之改旧唐书，必不如旧唐书也；朱子之改通鉴，必不如通鉴也。至于今代，而著书之人几满天下，则有盗前人之书而为自作者矣，故得明人书百卷，不若得宋人书一卷也。」炎武之游四方十有八年，未尝干人，有贤主人以书相示者则留，或手钞，或募人钞之，子不云乎：「多见而识之。知之，次也。」今年至都下，从孙思仁先生得春秋纂例、春秋权衡、汉上易传等书，清苑陈祺公资以薪米纸笔，写之以归。愚尝有所议于左氏，及读权衡，则已先言之矣。念先祖之见背，已二十有七年，而言犹在耳，乃泫然书之，以贻诸同学李天生。天生今通经之士，其学盖自为人而进乎为己者也。

　　○西安府儒学碑目序 

　　西安府儒学先师庙之后，为亭者五。环之以廊，而列古今碑版于中，俗谓之碑洞。自嘉靖末地震，而记志有名之碑多毁裂不存，其见在者，犹足以甲天下。余游览之下，因得考而序之。昔之观文字，模金石者，必其好古而博物者也。今之君子有世代之不知，六书之不辨，而旁搜古人之迹，迭而束之，以饲蠹鼠者。使郡邑有司烦于应命，而工墨之费计无所出，不得不取诸民，其为害已不细矣。或碑在国门之外，去邑数十武，而隶卒一出，村之蔬米，舍之鸡豚，不足以供其饱，而父老子弟相率蹙頞，以有碑为苦；又或在深山穷谷，而政令之无时，暑雨寒冰，奔驰僵仆，则工人隶卒亦无不以有碑为苦者，而民又不待言。于是乘时之隙，掊而毁之以除其祸。余行天下，所闻所见如此者多矣，无若醴泉之最著者。县凡再徙，而唐之昭陵去今县五十里。当时陪葬诸王公主功臣之盛，墓碑之多，见于崇祯十一年之志，其存者犹二十余通，而余亲至其所，止见卫景武公一碑，已刬其姓名。土人云，他碑皆不存，存者皆磨去其字矣。夫石何与于民，而民亦何雠于石？所以然者，岂非今之浮慕古文之君子阶之祸哉！若夫碑洞之立，凡远郊之石，并舁而致之其中，既便于观者之留连，而工人麕集其下，日得数十钱以给衣食，是则害不胜利。今日之事，苟害不胜利，即君子有取焉，予故详列之以告真能好古者。若郊外及下邑之碑，予既不能徧寻，而恐录之以贻害，故弗具。且告后之有司：欲全境内之碑者，莫若徙诸邑中；而有识之君子，慎无以好古之虚名，至于病民而残石也！

　　○仪礼郑注句读序 

　　记曰：「优优大哉！礼仪三百，威仪三千。」礼者，本于人心之节文，以为自治治人之具，是以孔子之圣，犹问礼于老聃，而其与弟子答问之言，虽节目之微，无不备悉。语其子伯鱼曰：「不学礼，无以立。」乡党一篇，皆动容周旋中礼之效。然则周公之所以为治、孔子之所以为教，舍礼其何以焉。刘康公有言：「民受天地之中以生，所谓命也。是以有动作礼义威仪之则，以定命也。」三代之礼，其存于后世而无疵者，独有仪礼一经。汉郑康成为之注，魏、晋已下至唐、宋通经之士，无不讲求于此。自熙宁中，王安石变乱旧制，始罢仪礼，不立学官，而此经遂废，此新法之为经害者一也。南渡已后，二陆起于金溪，其说以德性为宗。学者便其简易，群然趋之，而于制度文为一切鄙为末事。赖有朱子正言力辨，欲修三礼之书，而卒不能胜夫空虚妙悟之学，此新说之为经害者二也。沿至于今，有坐皋比，称讲师，门徒数百，自拟濂、洛，而终身未读此经一徧者。若天下之书皆出于国子监所颁，以为定本，而此经误文最多，或至脱一简一句，非唐石本之尚存于关中，则后儒无由以得之矣。济阳张尔岐稷若笃志好学，不应科名，录仪礼郑氏注，而采贾氏、陈氏、吴氏之说，略以己意断之，名曰仪礼郑注句读。又参定监本脱误凡二百余字，并考石经之误五十余字，作正误二篇，附于其后，藏诸家塾。时方多故，无能板行之者。后之君子，因句读以辨其文，因文以识其义，因其义以通制作之原，则夫子所谓以承天之道而治人之情者，可以追三代之英，而辛有之叹，不发于伊川矣。如稷若者，其不为后世太平之先倡乎？若乃据石经，刊监本，复立之学官，以习士子，而姑劝之以禄利，使毋失其传，此又有天下者之责也。

　　○广宋遗民录序 

　　子曰：「有朋自远方来，不亦乐乎？」古之人学焉而有所得，未尝不求同志之人，而况当沧海横流，风雨如晦之日乎？于此之时，其随世以就功名者固不足道，而亦岂无一二少知自好之士，然且改行于中道，而失身于暮年，于是士之求其友也益难。而或一方不可得，则求之数千里之外；今人不可得，则慨想于千载以上之人；苟有一言一行之有合于吾者，从而追慕之，思为之传其姓氏而笔之书。呜呼！其心良亦苦矣。吴江朱君明德，与仆同郡人，相去不过百余里而未尝一面。今朱君之年六十有二矣，而仆又过之五龄，一在寒江荒草之滨，一在绝障重关之外，而皆患乎无朋。朱君乃采辑旧闻，得程克勤所为宋遗民录而广之，至四百余人。以书来问序于余，殆所谓一方不得其人，而求之数千里之外者也。其于宋之遗民，有一言一行或其姓氏之留于一二名人之集者，尽举而笔之书，所谓今人不可得，而慨想于千载以上之人者也。余既尠闻，且耄矣，不能为之订正，然而窃有疑焉：自生民以来，所尊莫如孔子，而论语、礼记皆出于孔氏之传，然而互乡之童子，不保其往也；伯高之赴，所知而已；孟懿子、叶公之徒，问答而已；食于少施氏而饱，取其一节而已。今诸系姓氏于一二名人之集者，岂无一日之交而不终其节者乎？或邂逅相遇而道不同者乎？固未必其人之皆可述也。然而朱君犹且眷眷于诸人，而并号之为遗民，夫亦以求友之难而托思于此欤？庄生有言：「子不闻越之流人乎？去国数日，见其所知而喜；去国旬月，见所尝见于国中者喜；及期年也，见似人者而喜矣。」余尝游览于山之东西，河之南北二十余年，而其人益以不似。及问之大江以南，昔时所称魁梧丈夫者，亦且改形换骨，学为不似之人。而朱君乃为此书，以存人类于天下，若朱君者，将不得为遗民矣乎？因书以答之。吾老矣，将以训后之人，冀人道之犹未绝也。

　　○朱子斗诗序 

　　国家之所以常治而不乱者，人材也。人材之出于天下者，固将爱之重之；夫苟人材之出于其宗，则尤爱之而尤重之。以文王之明德作人，而其用之也，常先同姓而后庶姓；周公为太宰，康叔为司寇，聃季为司空；成王顾命，而六卿之长，五为同姓。周公、祭公、毛伯、凡伯之属，每见于春秋，而与周相终始。汉、唐而下，以同宗而为丞相，筦中书者不可胜数。然则自古以来，待宗人之失，未有如有明者也。庸疏而舍戚，内羁而外亲，既不得筮仕为吏，而复限之于国城之中，若无罪而拘之者。故其不肖者怙侈放辟，以为民害，而其贤者亦仅仅守己洁行，学为词赋，以自附于文苑之徒。于是举天子之宗，无一人焉任国家之事，以生草泽之心，而召蛮裔之侮，宁以其四海之大，宗祧之重，畀之非族者而不恤，呜呼！此亦后世有天下者之大监也已。余闻万历以来，宗室中之文人莫盛于秦，秦之宗有七子，而子斗最少。及崇祯之末，六子皆先逝，而子斗独年至八十，后先帝十一年乃卒，故其为诗多离乱之作，有闵周哀郢之意而不敢深言。余又闻其人孝弟忠信，而又明于当世之故，盖宗之贤者也。子斗名谊■〈氵斗〉，永兴王府奉国中尉。当天启时，开科举之途，而子斗久以诗文为关中士人领袖，其次子存柘彦衡乃得为诸生，中副榜。贼陷西安，存柘义不屈，投井死。长子存杠伯常，扶其父逃之村墅得免。子斗没后八年而余至关中，访七子之后，其六子皆衰落不振，而伯常年已六十有二。独其家遗书尚存，而为人亦温恭葸慎，以求全于世，惟恐人目之为故王孙者，反不若庶姓之人，犹得盱衡扼腕，言天下之事于朋友之前而无所忌。虽时势则然，亦繇国家向日裁抑太过，无有强宗大豪如南阳诸刘，得以挠新莽之威而保先人之祚者也。余悲夫以子斗之贤，使其立朝，必能为天子正纪纲，补阙失；其在封疆，必能秉一节，遏寇虣；乃终老不用，历变故以卒，而仅以其诗着，故序而传之。七子者：惟■〈火霍〉伯明、惟焢叔融、怀■〈爫冖土，上中下〉士简、怀■〈乁外土内〉长生、怀■〈宾隹〉季凤、谊瀄伯闻与子斗为七，皆号能诗。而又有谊■〈罒上水下〉明远、存■〈木屖〉舂夫二中尉者，贼至时同不屈死。明远中崇祯九年举人，此皆秦宗之有学行者。子斗诗中往往及之，故并举而列之于篇。呜呼！孰谓宗室无人材也哉！

　　○程正夫诗序 

　　尝读商颂之那曰：「自古在昔，先民有作。」而夫子之称诗亦曰：「昔吾有先正，其言明且清。」是以古人之立言也，必称诸祖考而本诸先正先民；在朝则称于朝，高宗之言「先正保衡」是也；与人交则称于友，叔孙豹之言「先大夫臧文仲」是也。降及末世，人心之不同既已大拂于古，而反讳其行事，召旻之诗曰：「维今之人，不尚有旧。」而周公之戒后王也，亦曰：「乃逸乃谚，既诞，则曰：昔之人无闻知。」余自少时侍于先王父，其终日言而无择者，大率皆祖考之世德，乡先生之行事；既得见于先王父之友，则其言亦然；既又得见于异邦之名公耆硕，则其言亦复然。距今三十余年，而邈焉不可作矣。贪欲以为能，快捷方式以为巧，苟同以为贤，而罔念夫昔之人者，天下皆是也。余至德州，工部正夫程君出其所作，于其州之自国初以来士大夫二十一人合为一章，而序之曰先贤诗。于其高祖以下四公各为一章，而序之曰程氏先贤诗。是诸君子者，行谊不同而无不明于出处取与之分，有古贤人之遗焉。工部之为是作也，其亦所谓「景行行止」者乎？昔赵文子观乎九原而愿随武子之为人，孟僖子述正考父之鼎铭，以卜其后之将有达者。故子孙不忘其祖父，孝也；后人不忘其先民，忠也；忠且孝，所以善俗而率民也。是乡大夫之职也。然则工部之为此也，殆古人之义而亦其先大夫之遗训也夫！

　　○莱州任氏族谱序 

　　予读唐书韦云起之疏曰：「山东人自作门户，更相谈荐，附下罔上。」袁术之答张沛曰：「山东人但求禄利。见危授命，则旷代无人。」窃怪其当日之风，即已异于汉时；而历数近世人材，如琅邪、北海、东莱，皆汉以来大儒所生之地，今且千有余年，而无一学者见称于时，何古今之殊绝也？至其官于此者，则无不变色咋舌，称以为难治之国，谓其齐民之俗有三：一曰逋税，二曰劫杀，三曰讦奏。而余往来山东者十余年，则见夫巨室之日以微，而世族之日以散；货贿之日以乏，科名之日以衰，而人心之日以浇且伪；盗诬其主人而奴讦其长，日趋于祸败而莫知其所终。乃余顷至东莱，主赵氏、任氏，入其门，而堂轩几榻无改于其旧；与之言，而出于经术节义者，无变其初心；问其恒产，而亦皆支撑以不至于颓落。余于是欣然有见故人之乐，而叹夫士之能自树立者，固不为习俗之所移。任君唐臣因出其家谱一编，属余为之序。其文自尊祖睦族以至于急赋税，均力役，谆谆言之，岂不超出于山东之敝俗者乎？子不云乎：「得见有恒者，斯可矣。」恒者久也，天下之久而不变者，莫若君臣父子，故为之赋税以输之，力役以奉之，此田宅之所以可久也。非其有不取，非其力不食，此货财之所以可久也。为下不乱，在丑不争，不叛亲，不侮贤，此邻里宗族之所以可久也。夫然，故名节以之而立，学问以之而成，忠义之人、经术之士出乎其中矣。不明乎此，于是乎饮食之事也而至于讼，讼不已而至于师，小而舞文，大而弄兵，岂非今日山东之大戒？而若任君者，为之深忧过计，而欲倡其教于一族之人，即亦不敢讳其从前之失，而为之丁宁以着于谱。昔召穆公思周德之不类，故纠合宗族于成周而作诗曰：「凡今之人，莫如兄弟。」任君其师此意矣。余行天下，见好逋者必贫，好讼者必负，少陵长，小加大，则不旋踵而祸随之，故推任君之意，以告山东之人，使有警焉，或可以止横流而息燎原也。

　　○吕氏千字文序 

　　吕氏千字文者，待诏余姚吕君裁之之所作也。盖小学之书，自古有之。李斯以下，号为三苍，而急就篇最行于世。自南北朝以前，初学之童子无不习之。而千字文则起于齐梁之世，今所传「天地玄黄」者，又梁武帝命其臣周兴嗣取王羲之之遗字次韵成之，不独以文传，而又以其巧传。后之读者苦三苍之难，而便千文之易，于是至今为小学家恒用之书。而崇祯之元，有仁和卓人月者，取而更次之，以纪先帝初元之政，一时咸称其巧。吕君以为事止于一年，未备也，于是再取而更次之，而明代二百七十年之事乃略具。若夫错综古人之文如己出焉，不亦进而愈巧者乎？盖吾读史游急就篇，博之于名物制度，浩赜而不可穷，而其末归于「汉地广大，万方来朝，中国安宁，百姓承德」。而吕君此文其首曰：「大明洪武，受命配天。」其末曰：「臣吕章成，顿首敬书。」则犹史游之意也。史游在元帝时为黄门令，日侍禁中，当汉室之无事；而吕君身为宰辅之后，丁板荡之秋，遯迹山林而想一王之盛，匪风之怀，下泉之叹，有类于诗人，而过于齐、梁文士之流者也。不然，崔浩之书改汉强而为代强者，今岂无其人乎？而吕君弃之不顾，曰：吾将退而训于蒙士焉。其风节又岂在两龚下哉？夫小学，固六经之先也，使人读之而知尊君亲上之义，则必自其为童子始，故余于是书也乐得而序之。

　　○劳山图志序 

　　劳山在今即墨县东南海上，距城四五十里，或八九十里。有大劳小劳，其峰数十，总名曰劳。志言：「秦始皇登劳盛山，望蓬莱。」因谓此山一名劳盛，而不得其所以立名之义。案南史：明僧绍隐于长广郡之崂山，则字或从山。又汉书：成山作盛山，在今文登县东北，则劳盛自是两山。古人立言尚简，齐之东偏，三面环海，其斗入海处南劳而北盛，则尽乎齐东境矣。其山高大深阻，旁薄二三百里，以其僻在海隅，故人迹罕至。凡人之情以罕为贵，则从而夸之，以为神仙之宅，灵异之府。其说云：吴王夫差登此山，得灵宝度人经。考之春秋传：吴王伐齐，仅至艾陵，而徐承率舟师自海道入齐，为齐人所败而去。则夫差未尝至此，而于越入吴之日，不知度人之经将焉用之？余游其地，观老君、黄石、王乔诸迹，类皆后人之所托名，而耐冻白牡丹花在南方亦是寻尝之物。惟山深多生药草，而地暖能发南花，自汉以来，修真守静之流多依于此，此则其可信者。乃自田齐之末，有神仙之论，而秦皇、汉武谓真有此人在穷山巨海之中，于是八神之祠徧于海上，万乘之驾常在东莱，而劳山之名由此起矣。夫劳山皆乱石巉岩，下临大海，偪仄难度，其险处土人犹罕至焉。秦皇登之，是必万人除道，百官扈从，千人拥挽而后上也。五谷不生，环山以外，土皆疎脊；海滨斥卤，仅有鱼蛤，亦须其时。秦皇登之，必一郡供张，数县储偫，四民废业，千里驿骚而后上也。于是齐人苦之而名曰劳山也，其以是夫？古之圣王劳民而民忘之；秦皇一出游，而劳之名传之千万年，然而致此则有由矣。汉志言：齐俗夸诈，自太公、管仲之余，其言霸术已无遗策。而一二智慧之士倡为迂怪之谈，以耸动天下之听，彼其意不过欲时君拥篲，辩士诎服，以为名高而已，岂知其患之至于此也。故御史黄君居此山之下，作劳山志未成，其长君朗生修而成之，属余为序。黄君在先朝抗疏言事，有古人节槩，其言盖非夸者。余独考劳山之故，而推其立名之旨，俾后之人有以鉴焉。

　　●亭林文集卷之三

　　与友人论学书 
　　与友人论易书一 
　　与友人论易书二 
　　与友人论父在为母齐衰期书 
　　与友人论服制书 
　　与友人论门人书 
　　与友人辞祝书 
　　病起与蓟门当事书 
　　与李湘北书 
　　答汤荆岘书 
　　附　复汤荆岘书 
　　与叶讱庵书 
　　与史馆诸君书 
　　与公肃甥书之一 
　　与公肃甥书之二 
　　答原一公肃两甥书 
　　与彦和甥书 
　　与施愚山书 
　　答汪苕文书 
　　答俞右吉书 
　　与戴枫仲书 
　　与李星来书 
　　答李紫澜书 
　　答曾庭闻书 
　　复陈蔼公书 

　　○与友人论学书 

　　比往来南北，颇承友朋推一日之长，问道于盲。窃叹夫百余年以来之为学者，往往言心言性，而茫乎不得其解也。命与仁，夫子之所罕言也；性与天道，子贡之所未得闻也。性命之理，着之易传，未尝数以语人。其答问士也，则曰「行己有耻」；其为学，则曰「好古敏求」；其与门弟子言，举尧、舜相传所谓危微精一之说一切不道，而但曰：「允执其中，四海困穷，天禄永终。」呜呼！圣人之所以为学者，何其平易而可循也，故曰：「下学而上达。」颜子之几乎圣也，犹曰：「博我以文。」其告哀公也，明善之功，先之以博学。自曾子而下，笃实无若子夏，而其言仁也，则曰：「博学而笃志，切问而近思。」今之君子则不然，聚宾客门人之学者数十百人，「譬诸草木，区以别矣」，而一皆与之言心言性，舍多学而识，以求一贯之方，置四海之困穷不言，而终日讲危微精一之说，是必其道之高于夫子，而其门弟子之贤于子贡，祧东鲁而直接二帝之心传者也。我弗敢知也。孟子一书，言心言性，亦谆谆矣，乃至万章、公孙丑、陈代、陈臻、周霄、彭更之所问，与孟子之所答者，常在乎出处、去就、辞受、取与之间。以伊尹之元圣，尧、舜其君其民之盛德大功，而其本乃在乎千驷一介之不视不取。伯夷、伊尹之不同于孔子也，而其同者，则以「行一不义，杀一不辜，而得天下不为」。是故性也，命也，天也，夫子之所罕言，而今之君子之所恒言也；出处、去就、辞受、取与之辨，孔子、孟子之所恒言，而今之君子所罕言也。谓忠与清之未至于仁，而不知不忠与清而可以言仁者，未之有也；谓不忮不求之不足以尽道，而不知终身于忮且求而可以言道者，未之有也。我弗敢知也。愚所谓圣人之道者如之何？曰「博学于文」，曰「行己有耻」。自一身以至于天下国家，皆学之事也；自子臣弟友以至出入、往来、辞受、取与之间，皆有耻之事也。耻之于人大矣！不耻恶衣恶食，而耻匹夫匹妇之不被其泽，故曰：「万物皆备于我矣，反身而诚。」呜呼！士而不先言耻，则为无本之人；非好古而多闻，则为空虚之学。以无本之人，而讲空虚之学，吾见其日从事于圣人而去之弥远也。虽然，非愚之所敢言也，且以区区之见，私诸同志而求起予。

　　○与友人论易书一 

　　承示图书、象数、卜筮、卦变四考，为之叹服。仆尝读刘歆移太常博士书所谓「辅弱扶微，兼包大小之义」，而讥时人之「保残守缺，雷同相从」，以为师说，未尝不三复于其言也。昔者汉之五经博士，各以家法教授：易有施、孟、梁邱、京氏；尚书欧阳、大小夏侯；诗齐、鲁、韩、毛；礼大小戴；春秋严、颜，不专于一家之学。晋、宋已下，乃有博学之士会稡贯通。至唐时立九经于学官，孔颖达、贾公彦为之正义，即今所云疏者是也。排斥众说，以申一家之论，而通经之路狭矣。及有明洪武三年、十七年之科举条格，易主程、朱传义，书主蔡氏传，诗主朱子集传，俱兼用古注疏。春秋主左氏、公羊、谷梁、胡氏、张洽传，礼记主古注疏，犹不限于一家。至永乐中，纂辑大全，并本义于程传，去春秋之张传及四经之古注疏，前人小注之文稍异于大注者不录，欲道术之归于一，使博士弟子无不以大全为业，而通经之路愈狭矣。注疏刻于万历中年，但颁行天下，藏之学官，未尝立法以劝人之诵习也。试问百年以来，其能通十三经注疏者几人哉？以一家之学，有限之书，人间之所共有者，而犹苦其难读也，况进而求之儒者之林，群书之府乎？然圣人之道，不以是而中绝也，故曰：「仁者见之谓之仁，知者见之谓之知。」昔之说易者，无虑数千百家，如仆之孤陋，而所见及写录唐宋人之书亦有十数家，有明之人之书不与焉。然未见有过于程传者。且夫易之为书，广大悉备，一爻之中，具有天下古今之大，而注解之文，岂能该尽。若大着所谓此爻为天子，此爻为诸侯，此爻为相，此爻为师，盖本之崔憬解系辞二与四、三与五同功异位之说。然此特识其大者而已，其实人人可用，故曰：「君子所居而安者，易之序也；所乐而玩者，爻之辞也。」故夫子之传易也，于「见龙在田」，而本之以学问宽仁之功；于「鸣鹤在阴」，而拟之以言行枢机之发；此爻辞之所未及，而夫子言之。然天下之理实未有外于此者。「素以为绚」，礼后之意也；高山景行，好仁之情也，诸姑伯姊，尊亲之序也。夫子之说诗，犹夫子之传易也。后人之说易也，必以一人一事当之，此自传注之例宜然，学者举一隅而以三隅反，可尔。且以九四或跃之爻论之，舜禹之登庸，伊尹之五就，周公之居摄，孔子之历聘，皆可以当之，而汤武特其一义，又不可连比四五之爻，为一时之事，而谓有「飞龙在天」之君，必无「汤武革命」之臣也。将欲广之，适以狭之，此举业以来之通弊也。是故尽天下之书皆可以注易，而尽天下注易之书，不能以尽易，此圣人所以立象以尽意，而夫子作大象，多于卦爻之辞之外，别起一义以示学者，使之触类而通，此即举隅之说也。天下之变无穷，举而措之天下之民者亦无穷，若但解其文义而已，韦编何待于三绝哉！「子所雅言，诗、书、执礼。」诗、书、执礼之文，无一而非易也。下而至于春秋二百四十二年之行事，秦、汉以下史书百代存亡之迹，有一不该于易者乎？故曰：「易有圣人之道四焉：以言者尚其辞，以动者尚其变，以制器者尚其象，以卜筮者尚其占。」愚尝劝人以学易之方，必先之以诗、书、执礼，而易之为用存乎其中，然后观其象而玩其辞，则道不虚行，而圣人之意可识矣。不审高明以为然否？

　　○与友人论易书二 

　　小过之五其辞曰：「公，公亦君也。」归妹之五辞曰：「其君帝女之贵，以侄娣视之。」则亦君也。若曰：必天子而后谓之君，此后人之见耳。三代以上分土而治，尊卑之埶无大相远，天子诸侯并称曰后。书曰：「三后成功。」先儒以为象称先王者，惟施于天子，称后者兼诸侯，然则后与君公一例也。今谓凡五必为王者，而小过之五为群阴胁制，乃贬其号曰公。然则益之三四其辞何以不曰告王而曰告公乎？岂周公系爻之前，先有一五为天子之定例乎？物之不齐，物之情也。六十四卦岂得一一齐同。易不可为典要，唯变所适。执事徒见夫五之为人君也，而不知剥、明夷、旅之五不得为人君也；徒见夫比、家人、涣之五之言王也，而不知离之上九，升之六四特言王用而非五也；随之上六，益之六二兼言王用而非五也。记曰：「夫言岂一端而已，夫各有所当也。」必欲执一说以槩全经，所谓「固哉，高叟之为诗」，而咸丘蒙疑瞽瞍之非臣者与之同失矣。

　　○与友人论父在为母齐衰期书 

　　承教以处今之时，但当著书，不必讲学。此去名务实之论，良获我心。惟所辨父在为母服一事，则终不敢舍二礼之明文，而从后王之臆制，狥野人之恩，而忘严父之义也。夫为父斩衰三年，为母斩衰三年，此从子制之也。父在，为母齐衰期，此从夫制之也。仪礼丧服传曰：「何以期也？屈也。至尊在，不敢伸其私尊也。」问丧篇曰：「父在不敢杖，尊者在故也。」丧服四制曰：「资于事父以事母而爱同。」天无二日，土无二王，国无二君，家无二尊，以一治之也。故父在，为母齐衰期者，见无二尊也。所谓三纲者，夫为妻纲，父为子纲。夫为妻之服除，则子为母之服亦除，此严父而不敢自专之义也。奈何忘其父为一家制礼之主，而论异同，较厚薄于其子哉？伯鱼之母死，期而犹哭，夫子闻之曰：「谁与哭者？」门人曰：「鲤也。」夫子曰：「嘻！其甚也。」伯鱼闻之，遂除之。伯鱼之母，孔子之妻也。孔子为妻之服既除，则伯鱼不敢为其母之私恩而服过期之服，所谓先王制礼，不敢过也。丧服子夏传曰：「禽兽知母而不知父。野人曰：父母何算焉，都邑之士则知尊祢矣。」丧服小记曰：「祖父卒，而后为祖母后者三年。」是则父在而不得伸其三年者，厌于父也；祖父在而不得伸其三年者，厌于祖父也。服之者，仁也，不得伸者，义也。品节斯，斯之谓礼。虽然，传曰：「父必三年然后娶，达子之志也。」然则十五月而禫之外，为之子者岂忍遂食稻衣锦而居于内乎？志之为言，即心丧之谓。以父之尊厌之，而又以父之三年不娶者达之，圣人所以处人父子之间者，仁之至，义之尽矣。自礼教不明，丧纪废坏，而徒以衰麻之服为丧，宜执事之疑而不敢安也。经传言三年之丧，不谓之三年之服也。夫三日不怠，三月不解，期悲哀，三年忧者，此三年之丧也。练而慨然，祥而廓然者，此三年之丧也。泣血三年未尝见齿者，此三年之丧也。丧云丧云，衰麻云乎哉！且执事谓今之父在为母者，果能服三年之服乎？卒哭之后，固有屈于父而易为缟白浅淡之衣者矣。是则并其衰麻之服亦有所不尽行。然而二十七月之内，不听乐，不昏嫁，不赴举，不服官，则自周公以来固已如此矣。且夫礼有母为长子三年之文，先儒以为不得以父在屈至期，何也？从乎父也。父除，则虽子之为母而不敢不除；父未除，则虽母之为子而不敢除。故子有为母期者，母有为长子三年者。孟子曰「礼之实，节文斯二者」是也。若但曰：父母之亲同，其爱同，其服同，则孩提之童无不知之者矣。何待圣人为之制哉？曾子问曰：「并有丧，如之何？何先何后？」孔子曰：「葬先轻而后重；其奠也，先重而后轻。」以父为重，以母为轻，苟非斯言之出于圣人，则亦将俗儒之所议矣。若夫上元、洪武改革之繇，卢履冰、元行冲、褚无量驳正之说，当亦执事旧闻，不烦更述，惟祈详詧。

　　○与友人论服制书 

　　增三年之丧为三十六月，起于唐弘文馆直学士王元感，已为张柬之所驳，而今关中士大夫皆行之。丧服小记曰：「再期之丧，三年也。」三年问曰：「至亲以期断，然则何以三年也？曰：加隆焉尔也。焉使倍之，故再期也。」古人以再期为三年，而于其中又有练祥之节，杀哀之序，变服之渐，以其更历三岁而谓之三年，非先有三年之名，而后为之制服也。今于礼之所繇生者既已昧之，抑吾闻之，君子之所贵乎丧者，以其内心者也。居处不安，然后为之居倚庐以致其慕；食旨不甘，然后为之疏食水饮以致其菲；去饰之甚，然后为之袒括、衰麻、练葛之制以致其无文。今关中之士大夫，其服官赴举，犹夫人也，而独以冠布之加数月者为孝，吾不知其为情乎？为文乎？先王之礼，不可加也，从而加之，必其内心之不至也。其甚者，除服之日而有贺。夫人情之所贺者，其不必然者也。得子也，拜官也，登科也，成室也，不必然而然，斯可贺也。故曰：婚礼不贺，人之序也。以其为人事之所必然，故不贺也。丧之有终，人事之必然者也，何贺之有？抑吾不知其贺者，将于除服之日乎？君子有终身之丧，忌日之谓也。是日也，以丧礼处之而不可以除。将以其明日乎？则又朝祥暮歌之类也。贺之为言，稍知书者已所不道，而王元感之论则尚遵而行之。使有一人焉，如颜丁、子羔之行，其于送死之事，无不尽也，而独去其服于中月而禫之日，其得谓之不孝哉？虽然，吾见今之人略不以丧纪为意，而此邦犹以相沿之旧，不敢遽变，是风俗之厚也。若乃致其情而去其文，则君子为教于乡者之事也。

　　○与友人论门人书 

　　伏承来教，勤勤恳恳，闵其年之衰暮，而悼其学之无传，其为意甚盛。然欲使之效曩者二三先生招门徒，立名誉，以光显于世，则私心有所不愿也。若乃西汉之传经，弟子常千余人，而位高者至公卿，下者亦为博士，以名其学，可不谓荣欤？而班史乃断之曰：「盖禄利之路然也。」故以夫子之门人且学干禄。子曰：「三年学，不至于谷，不易得也。」而况于今日乎？今之为禄利者，其无藉于经术也审矣。穷年所习，不过应试之文，而问以本经，犹茫然不知为何语。盖举唐以来帖括之浅而又废之，其无意于学也，传之非一世矣。矧纳赀之例行，而目不识字者，可为郡邑博士；惟贫而不能徙业者，百人之中尚有一二读书，而又皆躁竞之徒，欲速成以名于世。语之以五经则不愿学，语之以白沙、阳明之语录则欣然矣，以其袭而取之易也。其中小有才华者颇好为诗，而今日之诗，亦可以不学而作。吾行天下，见诗与语录之刻，堆几积案，殆于「瓦釜雷鸣」，而叩以二南、雅、颂之义，不能说也。于此时而将行吾之道，其谁从之！「大匠不为拙工改废绳墨，羿不为拙射变其彀率」，若狥众人之好，而自贬其学，以来天下之人，而广其名誉，则是枉道以从人，而我亦将有所不暇。惟是斯道之在天下，必有时而兴，而君子之教人，有私淑艾者，虽去之百世而犹若同堂也。所著日知录三十余卷，平生之志与业皆在其中，惟多写数本以贻之同好，庶不为恶其害己者之所去，而有王者起，得以酌取焉，其亦可以毕区区之愿矣。夫道之污隆，各以其时，若为己而不求名，则无不可以自勉。鄙哉硁硁所以异于今之先生者如此，高明何以教之？

　　○与友人辞祝书 

　　昨见子德云：明府将以贱辰光临赐祝。窃惟生日之礼，古人所无。小弁之逐子，始说我辰；哀郢之故臣，乃言初度。故唐文皇以劬劳之训，垂泣以对群臣；而近时孙退谷、张篑山着论次废此礼。彼居常处顺者，犹且辞之，况鄙人生丁不造，情事异人，流离四方，偷存视息。若前史王华、王肃、陆襄、虞荔、王慧龙之伦，便当终身布衣疏食，不听音乐，不参喜事。即不能然，而又以此日接朋友之觞，炫世俗之目，岂不于我心有戚戚乎？知我者当闵其不幸而吊慰之，不当施之以非礼之礼，使之拂其心而夭其性也。用是直摅衷曲，布诸执事，惟祈鉴之。

　　○病起与蓟门当事书 

　　天生豪杰，必有所任，如人主于其臣，授之官而与以职。今日者拯斯人于涂炭，为万世开太平，此吾辈之任也。仁以为己任，死而后已，故一病垂危，神思不乱。使遂溘焉长逝，而于此任已不可谓无尺寸之功，今既得生，是天以为稍能任事而不遽放归者也，又敢怠于其职乎？今有一言而可以活千百万人之命，而尤莫切于秦、陇者，苟能行之，则阴德万万于于公矣。请举秦民之夏麦秋米及豆草一切征其本色，贮之官仓，至来年青黄不接之时而卖之，则司农之金固在也，而民间省倍蓰之出。且一岁计之不足，十岁计之有余，始行之于秦中，继可推之天下。然谓秦人尤急者，何也？目见凤翔之民举债于权要，每银一两，偿米四石，此尚能支持岁月乎？捐不可得之虚计，犹将为之，而况一转移之间，无亏于国课乎？然恐不能行也。易曰：「牵羊悔亡，闻言不信。」至于势穷理极，河决鱼烂之后，虽欲征其本色而有不可得者矣。救民水火，莫先于此。病中已笔之于书，而未告诸在位。比读国史，正统中，尝遣右通政李畛等官粜米得银若干万，则昔人有行之者矣。特建此说，以待高明者筹之。

　　○与李湘北书 

　　关中布衣李君因笃顷承大疏荐扬，既征好士之忱，尤羡拔尤之鉴。但此君母老且病，独子无依，一奉鹤书，相看哽咽，虽趋朝之义已迫于戴星，而问寝之私倍悬于爱日。况年逾七十，久困扶床，路隔三千，难通啮指，一旦祷北辰而不验，回西景以无期，则缾罍之耻奚偿，风木之悲何及！昔者令伯奏其愚诚，晋朝听许；元直指其方寸，汉主遣行。求贤虽有国之经，教孝实人伦之本。是用遡风即路，沥血叩阍。伏惟老先生弘锡类之仁，悯向隅之泣，俯赐吹嘘，仰徼俞允，俾得归供菽水，入侍刀圭，则自此一日之斑衣，即终身之结草矣。若炎武者，黄冠蒯屦，久从方外之踪，齿豁目盲，已在废人之数，而以生平昆弟之交，理难坐视，辄敢通书辇下，布其区区。

　　○答汤荆岘书 

　　两函并至，深感注存。足下有子产博物之能，子政多闻之敏，而下问及于愚耄，不知臣精销亡，少时所闻，十不记其二三矣。闻之前辈老先生曰：太祖实录凡三修：一修于建文之时，则其书已焚，不存于世矣；再修于永乐之初，则昔时大梁宗正西亭曾有其书，而洪水滔天之后，遂不可问；今史宬所存，及士大夫家讳实录之名，而改为圣政记者，皆三修之本也。然而再修三修所不同者，大抵为靖难一事。如弃大宁而并建立之制，及一切边事书之甚略，是也。至于颍、宋二公若果不以令终，则初修必已讳之矣。闻之先人曰：实录中附传于卒之下者，正也；不系卒而别见者，变也。当日史臣之微意也。王元美先生作信国公诗曰：「所以恩泽终，颍、宋乃反是。」盖谓二公之不得其死，而不可谓之诛。且以汉事言之：武帝之于刘屈牦，谓之诛，可也；成帝之于翟方进，谓之诛，不可也。是史臣之所以微之也。今观卒后恩典之有无隆杀，则举一隅而三可反矣。至于即主位之月日，当如来论，以实录为正耳。自万历以还，是非之涂，樊然殽乱，姑以目所尝见之书，其刻本则如辛亥京察记事、辽事实录 【 王在晋】 ，清流摘镜 【 王岳】 ，傃庵野钞、同时尚论录 【 二书并蔡□□】 ，悫书 【 蒋德璟】 ；钞本则如酌中志 【 刘若愚】 ，恸余杂记 【 史惇】 之类皆不可阙，而遽数之不能终也。搜罗之博，裁断之精，是在大君子而已。

　　○附　复汤荆岘书 

　　子德西归，拜读手札。复有一牍具陈先妣节烈，及前朝旌表之槩，求入史传，当已彻台览矣。承问史事，弟年老遗忘，不敢臆对。但自万历以来，是非之涂，樊然殽乱，姑以目所尝见之书，其刻本则如辛亥京察记事、辽事实录， 【 王公在晋，】 清流摘镜 【 王岳，】 傃庵野抄、同时尚论录 【 二书并蔡某，忘其名，】 悫书 【 蒋公德璟；】 抄本则如酌中志， 【 刘若愚，即汪钝庵集中所谓远志之苗。】 幸存录、 【 夏君允彝，】 恸余杂记 【 史君惇】 之类皆不可阙，而遽数之不能终也。搜罗之博，裁断之精，是在大君子而已。弟近二十年精力并用之音韵之学，今已刻之淮上，惟待自往与张君力臣面加订改。今年至睢，值淮西饥荒，又乏资斧，不果前行，明春当再裹粮东去。适马氏暂有所约，或于贵地暂有旬月之留，先此附闻。并有马宅一字，烦为寄往。率尔布候，不尽瞻驰。

　　○与叶讱庵书 

　　去冬韩元少书来，言曾欲与执事荐及鄙人，已而中止。顷闻史局中复有物色及之者。无论昏耄之资，不能黾勉从事，而执事同里人也，一生怀抱，敢不直陈之左右。先妣未嫁过门，养姑抱嗣，为吴中第一奇节，蒙朝廷旌表。国亡绝粒，以女子而蹈首阳之烈。临终遗命，有「无仕异代」之言，载于志状，故人人可出而炎武必不可出矣。记曰：「将贻父母令名，必果；将贻父母羞辱，必不果。」七十老翁何所求？正欠一死！若必相逼，则以身殉之矣！一死而先妣之大节愈彰于天下，使不类之子得附以成名，此亦人生难得之遭逢也。谨此奉闻。

　　○与史馆诸君书 

　　视草北门，紬书东观，一代文献，属之巨公，幸甚幸甚。列女之传，旧史不遗，伏念先妣王氏未嫁守节，断指疗姑，立后训子，及家世名讳并载张元长先生传中。崇祯九年巡按御史王公 【 一鹗】 具题，奉旨旌表。乙酉之夏，先妣时年六十，避兵于尝熟县之语濂泾。谓不孝曰：「我虽妇人，身受国恩，义不可辱。」及闻两京皆破，绝粒不食，以七月三十日卒于寓室之内寝。遗命炎武读书隐居，无仕二姓。迄今三十五年，每一念及，不知涕之沾襟也。当日间关戎马，越大祥之后，乃得合葬于先考文学之兆。今将树一石坊于墓上，藉旌门之典，为表墓之荣。而适当修史之时，又得诸公以卓识宏才膺笔削之任，共姬之葬，特志于春秋，漆室之言，独传于中垒，不无望于阐幽之笔也。炎武年近七旬，旦暮入地，自度无可以扬名显亲，敢沥陈哀恳，冀采数语存之简编，则没世之荣施，即千载之风教矣。

　　○与公肃甥书之一 

　　修史之难，当局者自知之矣。求藏书于四方，意非不美，而西方州县以此为苦，宪檄一到，即报无书。所以然者，正缘借端派取解费，时事人情，大抵如此。窃意此番纂述，止可以邸报为本，粗具草藳，以待后人，如刘昫之旧唐书可也。 【 唐武宗以后无实录。】 忆昔时邸报至崇祯十一年方有活板，自此以前，并是写本。而中秘所收，乃出涿州之献，岂无意为增损者乎？访问士大夫家，有当时旧钞，以俸薪别购一部，择其大关目处略一对勘，便可知矣。吾自少时，先王父朝夕与一二执友谈论，趋庭拱听，颇识根源，但年老未免遗忘，而手泽亦多散轶，史藳之成，犹可辩其泾渭。今日作书，正是刘昫之比，而诸公多引洪武初修元史故事，不知诸史之中，元史最劣，以其旬月而就，故舛谬特多。如列传八卷速不台，九卷雪不台，一人作两传；十八卷完者都，二十卷完者拔都，一人作两传，几不知数马足，何暇问其骊黄牝牡耶？然此汉人作蒙古人传，今日汉人作汉人传，定不至此。 【 亦有如谷林苍以张延登、张华东为两人者。】 惟是奏章是非同异之论，两造并存，而自外所闻，别用传疑之例，庶乎得之。此虽万世公论，却是家庭私语，不可告人以滋好事之腾口也。

　　○与公肃甥书之二 

　　所谓大臣者，以道事君，不可则止。吾甥宜三复斯言，不贻讥于后世，则衰朽与有荣施矣。此中自京兆抵二崤皆得雨，陇西、上郡、平凉皆旱荒，恐为大同之续。与其赈恤于已伤，孰若蠲除于未病。又有异者，身为秦令，而隔河买临晋之小儿，阉为火者，以充僮竖，至割死一人，岂非自陕以西别一世界乎？诚欲正朝廷以正百官，当以激浊扬清为第一义，而其本在于养廉。故先以俸禄一议附览，然此今日所必不行，留以俟之可耳。说经之外，所论著大抵如此。世有孟子，或以之劝齐梁，我则终于韫匮而已。

　　○答原一公肃两甥书 

　　老年多暇，追忆曩游，未登弱冠之年，即与斯文之会，随厨俊之后尘，步杨、班之逸躅，人推月旦，家擅雕龙，此一时也。已而山岳崩颓，江湖沸■〈氵胷〉，酸枣之陈词慷慨，尚记臧洪；睢阳之断指淋漓，最伤南八。重泉虽隔，方寸无暌，此又一时也。已而奴隶鸱张，亲朋澜倒，或有闻死灰之语，流涕而省韩安；览穷鸟之文，抚心而明赵壹。终凭公论，得脱危机，此又一时也。凡此三者之人，骑箕化鹤，多不可追；哲嗣闻孙，往往而在。此即担簦戴笠，陌路相逢，犹且为之叙殷勤，陈夙昔，班荆郑国之野，贳酒黄公之垆。而况吾甥欲以郡中之园为吾寓舍，寻往时之息壤，不乏同盟，坐今日之皋比，难辞后学。使鸡黍蔑具，干糇以愆，既乖良友之情，弥失故人之望。且吾今居关、华，每年日用约费百金。若至吴门，便须五倍，吾甥能为办之否乎？又或谓广厦之欢，可以大庇寒士；九里之润，亦当施及吾侪。而曰：吾尔皆同声气同患难之人，尔有鼎贵之甥，可无挹注之谊？因罤觅菟，见弹求鸮，有如退之诗所云，「偶然题作木居士，便有无穷祈福人」者，吾甥复能副之否乎？虽复田文、无忌，不可论之当今，假使元美、天如，当必有以处此，而如其不然，则必以觖望之怀，更招多口之议。况山林晚暮，已成独往之踪；城市云为，终是狥人之学。然则吾今日之不来，非惟自适，亦所以善为吾甥地也。

　　○与彦和甥书 

　　万历以前，八股之文可传于世者，不过二三百篇耳。其间却无一字无来处。偶为门人讲吴化事君数一节，文中有謇谔二字。楚辞离骚：「余固知謇謇之为患兮，忍而不能舍也。」此謇字之所出也。史记商君传：「千人之诺诺，不如一士之谔谔。武王谔谔以昌，殷纣墨墨以亡。」此谔字之所出也。陆机辨亡论：「左丞相陆凯以謇谔尽规。」韩文公郾城联句：「九迁弥謇谔。」则古人已用之矣。今欲吾甥集门墙多士十数人，委之将先正文字注解一二十篇来，以示北方学者。除事出四书不注外，其五经子史古文句法一一注之，如李善之注文选，方为合式。此可以救近科杜撰不根之弊也。

　　○与施愚山书 

　　理学之传，自是君家弓冶。然愚独以为理学之名，自宋人始有之。古之所谓理学，经学也，非数十年不能通也。故曰：「君子之于春秋，没身而已矣。」今之所谓理学，禅学也，不取之五经而但资之语录，校诸帖括之文而尤易也。又曰：「论语，圣人之语录也。」舍圣人之语录，而从事于后儒，此之谓不知本矣。高明以为然乎？近来刊落枝叶，不作诗文，敬拜佳篇，未得詶和。而音学五书之刻，其功在于注毛诗与周易，今但以为诗家不朽之书，则末矣。刊改未定，作一书与力臣先印诗经并广韵奉送，有便人可往取之。

　　○答汪苕文书 

　　远惠手书，奖挹过甚，殊增悚愧。至于悯礼教之废坏，而望之斟酌今古，以成一书，返百王之季俗，而跻之三代，此仁人君子之用心也。然斯事之难，朱子尝欲为之而未就矣，况又在四五百年之后乎？弟少习举业，多用力于四经，而三礼未之考究。年过五十，乃知「不学礼无以立」之旨，方欲讨论，而多历忧患，又迫衰晚，兼以北方难购书籍，遂于此经未有所得。而所见有济阳张君稷若名尔岐者，作仪礼郑注句读一书，根本先儒，立言简当，以其人不求闻达，故无当世之名，而其书实似可传，使朱子见之，必不仅谢监岳之称许也。向见五服异同之书，已相叹服。窃意出处升沈，自有定见，如得殚数年之精力，以三礼为经，而取古今之变附于其下，为之论断，以待后王，以惠来学，岂非今日之大幸乎？弟方纂录易解，程、朱各自为书，以正大全之谬，而桑榆之年，未卜能成与否，不敢虚期许之意，而仍以望之君子也。

　　○答俞右吉书 

　　所论春秋诸家及胡文定作传之旨，极为正当。在汉之时，三家之学各自为师，而范宁注谷梁，独不株守一家之说。至唐啖、赵出而会通三传，独究遗经；至宋孙、刘出而掊击古人，几无余蕴。文定因之，以痛哭流涕之怀，发标新领异之论，其去游、夏之传，益以远矣。今陆氏之纂例，刘氏之权衡、意林，并有其意，惟尊王发微未见，而后儒之辨春秋，其散见于志书文集者，亦多钞录，未得会稡成帙。若鄙着日知录春秋一卷，且有一二百条，如：「君氏卒。」「禘于太庙，用致夫人。」当从左氏；「夫人子氏薨。」当从谷梁：「仲婴齐卒。」当从公羊；而「三国来媵」，则愚自为之说，盖见硕人诗云：「东宫之妹」，正义以为「明所生之贵」，而非敢创前人所未有也。因乏写手，一时未得奉寄，惟就来书所问二事，敬录以上，未知合否？祈为正之。

　　○与戴枫仲书 

　　大难初平，宜反己自治，以为善后之计。昔傅说之告高宗曰：「惟干戈省厥躬。」而夫子之系易也，曰：「山上有水，蹇。君子以反身修德。」孟子曰：「行有不得者，皆反求诸己。」左传载夫子之言曰：「臧武仲之智而不容于鲁，有由也。作不顺而施不恕也。」苟能省察此心，使克伐怨欲之情不萌于中，而顺事恕施，以至于「在邦无怨，在家无怨」，则可以入圣人之道矣。以向者横逆之来，为他山之石，是张子所谓「玉女于成」者也。至于臧否人物之论，甚足以招尤而损德。自顾其人能如许子将，方可操汝南之月旦，然犹一郡而已，未敢及乎天下也。不务反己而好评人，此今之君子所以终身不可与适道，不为吾友愿之也。

　　○与李星来书 

　　今春荐剡，几徧词坛，虽龙性之难驯，亦鱼潜之孔照。乃申屠之迹，竟得超然，叔夜之书，安于不作，此则晚年福事。关中三友：山史辞病，不获而行；天生母病，涕泣言别；中孚至以死自誓而后得免，视老夫为天际之冥鸿矣。此中山水绝佳，同志之侣多欲相留避世。愚谓与汉羌烽火但隔一山，彼谓三十年来在在筑堡，一县之境，多至千余，人自为守，敌难徧攻，此他省之所无，即天下有变而秦独完矣。未知然否？

　　○答李紫澜书 

　　常叹有名不如无名，有位不如无位。前读大教，谬相推许，而不知弟此来关右，不干当事，不立坛宇，不招门徒。西方之人或以为迂，或以为是。而同志之李君中孚，遂为上官逼迫，舁至近郊，至卧操白刃，誓欲自裁。关中诸君有以巨游故事言之当事，得为谢病放归。然后国家无杀士之名，草泽有容身之地，真所谓威武不屈。然而名之为累，一至于斯，可以废然返矣！或曰：「君子疾没世而名不称」，何欤？曰：君子所求者，没世之名，今人所求者，当世之名。当世之名，没则已焉，其所求者，正君子之所疾也，而何俗士之难寤欤？城郭沟池以为固，甲兵以为防，米粟刍茭以为守，三代以来，王者之所不废。自宋太祖惩五季之乱，一举而尽撤之，于是风尘乍起，而天下无完邑矣。我不能守，贼亦不能据，而椎埋攻剽之徒乃尽保于山中。于是四皓之商颜，刘、阮之天姥，凡昔日兵革之所不经，高真之所托迹者，无不为戎薮盗区。故避世之难，未有甚于今日，推原其故，而艺祖、韩王有不得辞其咎者矣。读书论世而不及此，岂得为「开拓万古之心胸」者乎？

　　○答曾庭闻书 

　　南徐州别，三十六年，足下高论王霸，屈迹泥涂，读严武、隗嚣之句，未尝不为之三叹。弟白首穷经，使天假之年，不过一伏生而已，何敢望骐骥之后尘，而希千里之步？然以用世之才如君者，而犹沦落不偶，况硁鄙如弟，率彼旷野，死于道涂，固其宜也。奚足辱君子勤而之问乎？宣尼有言：「自南宫敬叔之乘我车也而道加行。」今之人情则异乎是。即有敬叔之车，而季、孟之流，不问杏坛之字。然一生所著之书，颇有足以启后王而垂来学者。日知录三十卷已行其八，而尚未惬意。音学五书四十卷，今方付之剞劂，其梨枣之工，悉出于先人之所遗，故国之余泽，而未尝取诸人也。「君子之道，或出或处」，君年未老，努力加餐。

　　○复陈蔼公书 

　　山史西来，得接赐札，并读井记。一门尽节，风教凛然，诚彤管之希闻，中垒所未记者矣。弟久客四方，年垂七十，形容枯槁，志业衰隤，方且逃名寂寞之乡，混迹渔樵之侣，不改效百泉、二曲为讲学授徒之事，亦乌有所谓门墙者乎？若乃过汝南而交孟博，至高密而访康成，则当世之通人伟士，自结发以来，奉为师友者，盖不乏人，而未敢存门户方隅之见也。诗曰：「风雨如晦，鸡鸣不已。」又曰：「乐彼之园，爰有树檀，其下维谷。他山之石，可以攻玉。」是则君子所以持己于末流，接人于广坐者，必有不求异而亦不苟同者矣。辱承来教，实获我心，率此报谢。

　　●亭林文集卷之四

　　答李子德书之一 
　　答子德书之二 
　　答子德书之三 
　　与潘次耕书 
　　答次耕书 
　　与次耕书之一 
　　与次耕书之二 
　　与李中孚书之一 
　　与李中孚书之二 
　　答王山史书 
　　与王山史书 
　　与王仲复书 
　　复张又南书 
　　与三侄书 
　　与李霖瞻书 
　　与王虹友书 
　　与周籀书书 
　　与人书一 
　　与人书二 
　　与人书三 
　　与人书四 
　　与人书五 
　　与人书六 
　　与人书七 
　　与人书八 
　　与人书九 
　　与人书十 
　　与人书十一 
　　与人书十二 
　　与人书十三 
　　与人书十四 
　　与人书十五 
　　与人书十六 
　　与人书十七 
　　与人书十八 
　　与人书十九 
　　与人书二十 
　　与人书二十一 
　　与人书二十二 
　　与人书二十三 
　　与人书二十四 
　　与人书二十五 

　　○答李子德书之一 

　　三代六经之音，失其传也久矣，其文之存于世者，多后人所不能通，以其不能通，而辄以今世之音改之，于是乎有改经之病。始自唐明皇改尚书，而后人往往效之，然犹曰：旧为某，今改为某，则其本文犹在也。至于近日锓本盛行，而凡先秦以下之书率臆径改，不复言其旧为某，则古人之音亡而文亦亡，此尤可叹者也。开元十三年敕曰：「朕听政之暇，乙夜观书，每读尚书洪范，至『无偏无颇，遵王之义』，三复兹句，常有所疑，据其下文并皆协韵，惟颇一字实则不伦；又周易泰卦中『旡平不陂』，释文云：『陂字亦有颇音。』陂之与颇，训诂无别，其尚书洪范『无偏无颇』字宜改为陂。」盖不知古人之读义为我，而颇之未尝误也。易象传：「鼎耳革，失其义也，覆公餗，信如何也。」礼记表记：「仁者右也，道者左也；仁者人也，道者义也。」是义之读为我，而其见于他书者，遽数之不能终也。王应麟曰：「宣和六年诏：洪范复旧文为颇。」然监本犹仍其故，而史记宋世家之述此书，则曰「毋偏毋颇」，吕氏春秋之引此书，则曰「无偏无颇」，其本之传于今者，则亦未尝改也。易渐上九：「鸿渐于陆，其羽可用为仪。」范谔昌改陆为逵，朱子谓以韵读之良是。而不知古人读仪为俄，不与逵为韵也。小过上六：「弗遇过之，飞鸟离之。」朱子存其二说，谓仍当作「弗过遇之」，而不知古读离为罗，正与过为韵也。杂卦传：「晋昼也，明夷诛也。」孙奕改诛为昧，而不知古人读昼为注，正与诛为韵也。楚辞天问：「简狄在台喾何宜，玄鸟致诒女何嘉。」后人改嘉为喜，而不知古人读宜为牛何反，正与嘉为韵也。招魂：「魂兮归来，北方不可以止些。增冰峨峨，飞雪千里些。归来归来，不可以久些。」五臣文选本作「不可以久止」。而不知古人读久为几，正与止为韵也。老子：「朝甚除，田甚芜，仓甚虚。服文采，带利剑，厌饮食，财货有余，是为盗夸。」杨慎改为盗竽，谓本之韩非子，而不知古人读夸为刳，正与除为韵也。淮南子原道训：「以天为盖，以地为舆。四时为马，阴阳为驺。乘云陵霄，与造化者俱。纵志舒节，以驰大区。」后人改驺为御， 【 据吴才老韵补引此作驺。】 而不知古人读驺为邾，正与舆为韵也。史记龟策传：「雷电将之，风雨迎之，流水行之。侯王有德，乃得当之。」后人改迎为送，而不知古人读迎为昂，正与将为韵也。太史公自序：「有法无法，因时为业；有度无度，因物与舍。」今汉书司马迁传亦正作舍。而后人改为合，不知古人读舍为恕。正与度为韵也。栢梁台诗上林令曰：「去狗逐兔张罝罘。」今本改为罘罝，又改为罘罳，而不知古人读罘为扶之反，正与时为韵也。杨雄后将军赵充国颂：「在汉中兴，充国作武，赳赳桓桓，亦绍厥后。」五臣文选本改后为绪，而不知古人读后为户，正与武为韵也。繁钦定情诗：「何以结相于，金薄画搔头。」后人改于为投，而不知古人读头为徒，正与于为韵也。陆云答兄平原诗：「巍巍先基，重规累构。赫赫重光，遐风激骛。」今本改骛为鹫，而不知古人读构为故，正与骛为韵也。齐武帝估客乐：「昔经樊邓役，阻潮梅根冶。深怀怅往事，意满辞不叙。」今本改冶为渚，不知宋书百官志：江南有梅根及冶塘二冶，而古人读冶为墅，正与叙为韵也。隋书载梁沈约歌赤帝辞：「齐醍在堂，笙镛在下，匪惟七百，无绝终古。」今本改古为始，不知「长无绝兮终古」，乃九歌之辞，而古人读下为户，正与古为韵也。诗曰：「泛彼栢舟，在彼中河。髧彼两髦，实惟我仪，之死矢靡他。」则古人读仪为俄之证也。易离九三：「日昃之离，不鼓缶而歌，则大耋之嗟。」则古人读离为罗之证也。张衡西京赋：「徼道外周，千庐内附。卫尉八屯，巡夜警昼。」则古人读昼为注之证也。诗曰：「君子偕老，副笄六珈。委委佗佗，如山如河，象服是宜。子之不淑，云如之何。」则古人读宜为牛何反之证也。又曰：「何其久也，必有以也。」又曰：「吉甫燕喜，既多受祉。来归自镐，我行永久。」则古人读久为几之证也。左思吴都赋：「横塘查下，邑屋隆夸。长干延属，飞甍舛互。」则古人读夸为刳之证也。汉书叙传：「舞阳鼓刀，滕公厩驺。颖阴商贩，曲周庸夫。攀龙附凤，并乘天衢。」则古人读驺为邾之证也。庄子：「不将不迎，应而不藏，故能胜物而不伤。」又曰：「无有所将，无有所迎。」则古人读迎为昂之证也。曲礼：「将适舍，求无固。」离骚：「余固知謇謇之为患兮，忍而不能舍也。指九天以为正兮，夫惟灵修之故也。」则古人读舍为恕之证也。秦始皇东观刻石文：「常职既定，后嗣循业，长承圣治。群臣嘉德，祗诵圣烈，请刻之罘。」则古人读罘为扶之反之证也。诗曰：「予曰有疏附，予曰有先后；予曰有奔走，予曰有御侮。」则古人读后为户之证也。史记龟策传：「今寡人梦见一丈夫，延颈而长头。衣元绣之衣而乘辎车。」则古人读头为徒之证也。荀子：「肉腐出虫，鱼枯生蠹。怠慢忘身，祸灾乃作。强自取柱，柔自取束。邪秽在身，怨之所构。」作、束并去声，则古人读构为故之证也。马融广成颂：「然后缓节舒容，裴徊安步，降集波籞。川衡、泽虞，矢鱼陈罟。兹飞、宿沙，田开、古冶。翚终葵，扬关斧。刊重冰，拨蛰户。测潜鳞，踵介旅。」则古人读冶为墅之证也。诗曰：「于以奠之，宗室牖下。谁其尸之，有齐季女。」则古人读下为户之证也。凡若此者，遽数之不能终也。其为古人之本音而非叶韵，则陈第已辨之矣。若夫近日之锓本，又有甚焉。阮瑀七哀诗：「冥冥九泉室，漫漫长夜台。身尽气力索，精魂靡所能。」今本改能为回，不知广韵十六咍部元有能字，姚宽证之以后汉书黄琬传：「欲得不能，光禄茂才。」以为不必是鳖矣。张说陇右节度大使郭知运神道碑铭：「河曲回兵，临洮旧防。手握金节，魂沈玉帐。千里送丧，三军凄怆。」唐文粹本改防为址，以叶上文喜、祉诸字，不知广韵四十一样部元有防字，而「峻岨塍，埒长城。豁险吞，若巨防」，已见于左思之蜀都赋矣。 【 卢照邻奉使益州诗：「峻岨埒长城，高标吞巨防。」正用蜀都赋语。今本卢诗改防为舫。】 李白日夕山中有怀诗：「久卧名山云，遂为名山客。山深云更好，赏弄终日夕。月衔楼间峰，泉漱阶下石。素心自此得，真趣非外借。」今本改借为惜， 【 杜甫郑典设自施州归诗同。】 不知广韵二十二昔部元有借字，而「伤美物之遂化，怨浮龄之如借」，已见于谢灵运之山居赋矣。凡若此者，亦遽数之不能终也。 【 其详并见唐韵正本字下。】 嗟夫！学者读圣人之经与古人之作，而不能通其音；不知今人之音不同乎古也，而改古人之文以就之，可不谓之大惑乎？昔者汉西平四年，议郎蔡邕奏求正定五经文字，乃自书丹于碑，使工镌刻，立于太学门外，后儒晚学咸取正焉。魏正始中，又立古文篆隶三字石经。自是以来，古文之经不绝于代。传写之不同于古者，犹有所疑而考焉。天宝初，诏集贤学士卫包改为今文，而古文之传遂泯，此经之一变也。汉人之于经，如先后郑之释三礼，或改其音而未尝变其字。子贡问乐一章，错简明白，而仍其本文不敢移也，注之于下而已。所以然者，述古而不自专，古人之师传，固若是也。及朱子之正大学、系辞，径以其所自定者为本文，而以错简之说注于其下，已大破拘孪之习。后人效之，周礼五官互相更易，彼此纷纭；召南、小雅且欲移其篇第，此经之又一变也。闻之先人，自嘉靖以前，书之锓本虽不精工，而其所不能通之处，注之曰疑；今之锓本加精，而疑者不复注，且径改之矣。以甚精之刻，而行其径改之文，无怪乎旧本之日微，而新说之愈凿也。故愚以为读九经自考文始，考文自知音始。以至诸子百家之书，亦莫不然。不揣寡昧，僭为唐韵正一书，而于诗、易二经各为之音，曰诗本音，曰易音。以其经也，故列于唐韵正之前，而学者读之，则必先唐韵正而次及诗、易二书，明乎其所以变，而后三百五篇与卦、爻、彖、象之文可读也。其书之条理最为精密，窃计后之人必有患其不便于寻讨，而更窜并入之者，而不得不豫为之说以告也。夫子有言：「齐一变至于鲁，鲁一变至于道。」今之广韵，固宋时人所谓菟园之册，家传而户习者也。自刘渊韵行，而此书几于不存。今使学者睹是书，而曰：自齐、梁以来，周颙、沈约诸人相传之韵固如是也，则俗韵不攻而自绌。所谓「一变而至鲁」也。又从是而进之五经三代之书，而知秦汉以下至于齐梁历代迁流之失，而三百五篇之诗，可弦而歌之矣。所谓「一变而至道」也。故吾之书，一循广韵之次第而不敢辄更，亦犹古人之意，且使下学者易得其门而入，非托之足下，其谁传之？今钞一帙附往，而考古之后，日知所无，不能无所增益，则此之书犹未得为完本也。

　　○答子德书之二 

　　老弟虽上令伯之章，以我度之，未必见听。昔朱子谓陆放翁能太高，迹太近，恐为有力者所牵挽，不得全其志节，正老弟今日之谓矣。但与时消息，自今以往，别有机权，公事之余，尤望学易。吾弟行年四十九矣，何必待之明岁哉？更希余光下被，俾暮年迂叟得自遂于天空海阔之间，尤为知己之爱也。

　　○答子德书之三 

　　接读来诗，弥增愧侧，名言在兹，不啻口出，古人有之。然使足下蒙朋党之讥，而老夫受虚名之祸，未必不由于此也。韩伯休不欲女子知名，足下乃欲播吾名于士大夫，其去昔贤之见，何其远乎？「人相忘于道术，鱼相忘于江湖」，若每作一诗，辄相推重，是昔人标榜之习，而大雅君子所弗为也。愿老弟自今以往，不复挂朽人于笔舌之间，则所以全之者大矣。

　　○与潘次耕书 

　　著述之家，最不利乎以未定之书传之于人。昔伊川先生不出易传，谓是身后之书，即如近日力臣札来，五书改正约有一二百处：诗祈父「靡所■〈厂外氏内〉止」，小旻「伊于胡■〈厂外氏内〉」误作底，注云：十一荠，而不知其为五旨也。五经无底字，皆是■〈厂外氏内〉字，惟左传襄二十九年「处而不底」，昭元年「勿使有所壅闭湫底以露其体」，乃音丁礼反耳。今说文本■〈厂外氏内〉字有下一画，误也。字当从氏。诗「周道如■〈石氏〉」，孟子引之作■〈厂外氏内〉，以■〈石氏〉■〈厂外氏内〉音同而古亦可通也。今本误为底字。童而习之，并诗之砥字亦读为邸矣。商颂烈祖诗上云「以假以享」，下云「来假来飨」，石经上作享，下作飨。欧阳氏曰：「上云以享者，谓诸侯皆来助享于神也；下云来飨者，谓神来至而歆飨也。」享飨二义不同，享者，下享上也，书曰「享多仪」是也。飨者，上飨下也，传曰「王飨醴」是也。故周颂「我将我享」作享，「既右飨之」作飨；鲁颂「享以骍牺」作享，「是飨是宜」作飨。今诗经本周商二颂上下皆作享，非矣。举此二端，则此书虽刻成而未可刷印，恐有舛漏以贻后人之议。马文渊有言：「良工不示人以璞。」今世之人速于成书，躁于求名，斯道也将亡矣。前介眉札来索此，原一亦索此书并欲钞日知录，我报以诗、易二书今夏可印，其全书再待一年，日知录再待十年；如不及年， 【 此年字如「赵孟不复年」之年。】 则以临终绝笔为定，彼时自有受之者，而非可豫期也。诗云：「如切如磋，如琢如磨。」此之谓也。

　　○答次耕书 

　　来书北山南史一联，语简情至，读而悲之。既已不可谏矣，处此之时，惟退惟拙，可以免患。吾行年已迈，阅世颇深，谨以此二字为赠。子德书来云：「顷闻将特聘先生，外有两人。」此语未审虚实？「君子之道，或出或处」，鄙人情事与他人不同。先妣以三吴奇节，蒙恩旌表，一闻国难，不食而终，临没丁宁，有无仕异朝之训。辛亥之夏，孝感特柬相招，欲吾佐之修史，我答以果有此命，非死则逃。原一在坐与闻，都人士亦颇有传之者，耿耿此心，终始不变！幸以此语白之知交。前札中劝我无入都门及定卜华下，甚感此意。回环中腑，何日忘之！

　　○与次耕书之一 

　　于天空海阔之中，一旦为畜樊之雉，才华累之也。虽然，无变而度，无易而虑，古人于远别之时，而依风巢枝，勤勤致意，愿子之勿忘也。自今以往，当思中材而涉末流之戒，处钝守拙。孝标策事，无侈博闻；明远为文，常多累句。务令声名渐减，物缘渐疎，庶几免于今之世矣。若夫不登权门，不涉利路，是又不待老夫之灌灌也。

　　○与次耕书之二 

　　大家续孟坚之作，颇有同心；巨源告延祖之言，实为邪说。展读来札，为之怆然！吾昔年所蓄史事之书，并为令兄取去，令兄亡后，书既无存，吾亦不谈此事。久客北方，后生晚辈益无晓习前朝之掌故者。令兄之亡十七年矣，以六十有七之人，而十七年不谈旧事，十七年不见旧书，衰耄遗忘，少年所闻，十不记其一二。又当年牛、李、洛、蜀之事，殊难置喙。退而修经典之业，假年学易，庶无大过，不敢以草野之人，追论朝廷之政也。然亦有一得之愚，欲告诸良友者。自庚申至戊辰邸报皆曾寓目，与后来刻本记载之书殊不相同。今之修史者，大段当以邸报为主，两造异同之论，一切存之，无轻删抹，而微其论断之辞，以待后人之自定，斯得之矣。割补两朝从信录尚在吾弟处，看完仍付来，此不过邸报之二三也。

　　○与李中孚书之一 

　　衰疾渐侵，行须扶杖，南归尚未可期。久居秦晋，日用不过君平百钱，皆取办囊橐，未尝求人。过江而南，费须五倍，舟车所历，来往六千，求人则丧己，不求则不达，以此徘徊未果。华令迟君谋为朱子祠堂，卜于云台观之右，捐俸百金，弟亦以四十金佐之。七月四日买地，十日开土，中秋后即百堵皆作。然堂庐门垣，备制而已，不欲再起书院。惟祠中用主像，遵足下前谕，主题曰太师徽国文公朱子神位，像合用林下冠服，敢祈足下考订明确示之。太夫人祠已建立否？委作记文，岂敢固辞，以自外于知己。顾念先妣以贞孝受旌，顷使舍侄于墓旁建一小祠，尚未得立，日夜痛心。若使不立母祠，而为足下之母作祠文，是为不敬其亲而敬他人矣。足下亦何取其人乎？贵地高人逸士甚不乏人，似不须弟；若谓非弟不可，则时乎有待，必鄙愿已就，方可泚笔耳。

　　○与李中孚书之二 

　　先生已知盩厔之为危地，而必为是行，脱一旦有意外之警，居则不安，避则无地，有焚巢丧牛之凶，而无需沙出穴之利，先生将若之何？至云置死生于度外，鄙意未以为然。天下之事，有杀身以成仁者；有可以死，可以无死，而死之不足以成我仁者。子曰：「吾未见蹈仁而死者也。」圣人何以能不蹈仁而死？时止则止，时行则行，而不胶于一。孟子曰：「大人者言不必信，行不必果。」于是有受免死之周，食嗟来之谢，而古人不以为非也。使必斤斤焉避其小嫌，全其小节，他日事变之来，不能尽如吾料，苟执一不移，则为荀息之忠，尾生之信，不然，或至并其斤斤者而失之，非所望于通人矣。承惓惓相爱之切，故复为此忠告，别有札与宪尼，嘱其恳留先生也。

　　○答王山史书 

　　仲复之言，自是寻常之见。虽然，何辱之有？小星、江汜，圣人列之召南，而纪叔姬笔于春秋矣。或谓古人媵者皆侄娣，与今人不同。诚然。然记曰：「父母有婢子，甚爱之，虽父母没，没身敬之不衰。」夫爱且然，而况五十余年之节行乎？使乡党之人谓诸母之为尊公媵者，其位也；其取重于后人，而为之受吊者，其德也。易曰：「利幽人之贞，未变常也。」诸母当之矣。君子以广大之心而裁物制事，当不尽以仲复之言为然。将葬，当以一牲告于尊公先生而请启土。及墓，自西上，不敢当中道；既窆，再告而后反。其反也，虞于别室，设座不立主，期而焚之。先祖有二妾，炎武所逮事，其亡也，葬之域外。此固江南士大夫家之成例，而亦周官冢人或前或后之遗法也。今诸母之丧，为位受吊，加于常仪，以报其五十余年之苦节足矣。若遂欲祔之同穴，进列于左右之次，窃以为非宜。追惟生时「实命不同」，「莫敢当夕」之情，与夫今日葬之以礼，「没身敬之不衰」之义，固不待宋仲几、鲁宗人衅夏之对也。谨复。

　　○与王山史书 

　　朱子祠堂之举，适有机缘。今同令弟及诸君相视形势，定于观北三泉之右，择平敞之地，二水合流之所，建立一堡，止用地四五亩，缭以周垣，引泉环之，并通流堂下。前为石坊，列植松柏，内住居民三四家守之。虽所费不訾，但有百金即便兴工，不患无助。春仲弟自来视工。望作一家报，凡择地委人一切托之令弟允塞，仍移书报弟，速为措办可也。

　　○与王仲复书 

　　华阴王君无异有诸母张氏，年二十六，其君与小君相继歾。无异以兄子为后，方四龄，张氏独守节以事太君。二十五年太君亡，又三十余年年八十一，及见无异之曾孙而终。无异感其节，将为之发丧受吊而疑所服。仆以免服告之。读来教与无异书，未之许也。窃惟礼经之言免者不一，而详其制有二焉。其重也，自斩至缌皆有免；其轻也，五世之亲为之袒免。夫五服之制，有冠有衰，免则无冠也。郑氏曰：以布广一寸，自项中而前，交于额上，却绕紒，如着幓头矣。是故有免而衰者，有免而袒者；在五服之内则免而衰，五服之外则免而袒。袒者，非肉袒也，无衰，故谓之袒也。传言晋惠公获于秦，穆姬「使以免服衰绖逆」，是免而衰者矣。史言汉高为义帝发丧，「袒而大哭，兵皆缟素」，是无衰而袒者矣。今张氏之卒；无异将为之表其节而报其恩，其可以无服乎哉？童汪踦幼而勿殇，县贲父卑而有诔，国固有之，家亦宜然。请为之免而布素，既葬而除，敢以质之君子。若曰：「汏哉，叔氏，专以礼许人！」则吾岂敢。

　　○复张又南书 

　　华下有晦翁旧事，历五百余年始得山史为之表章，又十二年，而炎武重游至此。及今不刱，更待何人？今移买山之资，先作建祠之举。若改岁之初，旌驺至止，当于华下奉迎。白石清泉，共谈中愫，慰二载之阔悰，订千秋之大业，幸甚幸甚！至鄙人侨居之计，且为后图，而其在此，亦非敢拥子厚之皋比，坐季长之绛帐。倘逖听不察，以为自立坛坫，欲以奔走天下之人，则东林覆辙，目所亲见，有断断不为者耳！

　　○与三侄书 

　　新正已移至华下。祠堂、书院之事虽皆秦人为之，然吾亦须自买堡中书室一所，水田四五十亩，为饔飧之计。秦人慕经学，重处士，持清议，实与他省不同。黄精松花，山中所产，沙苑蒺藜，止隔一水，终日服饵，便可不肉不茗。然华阴绾毂关、河之口，虽足不出户，而能见天下之人，闻天下之事。一旦有警，入山守险，不过十里之遥；若志在四方，则一出关门，亦有建瓴之便。今年三月乘道涂之无虞，及筋力之未倦，出崤、函，观伊、雒，历嵩、少，亦有一二好学之士闻风愿交，但中土饥荒，不能久留，遂旋车而西矣。彼中经营方始，固不能久留于外也。

　　○与李霖瞻书 

　　犹子衍生前岁曾蒙青盼，今已随其师至关中，稍知礼法，不好嬉戏，竟立以为子。而昆山从弟子严连得二孙，又令荆妻抱其一，以为殇儿之后。桑榆末景，或可回三舍之戈。此间风俗大胜东方，虽未卜居，亦有安土之怀矣。

　　○与王虹友书 

　　流寓关、华，已及二载，幸得栖迟泉石，不与弓旌。而此中一二绅韦颇知重道，管幼安之客公孙，惟说六经之旨；乐正裘之友献子，初无百乘之家。若使戎马不生，弦歌无辍，即此可为优游卒岁之地矣。惟是筋力衰隤，山川缅邈。获麟西野，粗成拨乱之书；化鹤东州，未卜归来之日。言念邦族，憬然如何！

　　○与周籀书书 

　　昔年过访尊公于江村寓舍中，其时以去国孤踪，相逢话旧。遇声子于郑郊，久谙家世；和渐离于燕市，窃附风流。雹散蓬飘，忽焉二纪，东西南北，音信阙如。为天涯独往之人，类日暮倒行之客。乃者发函伸纸，如见故人，问道论文，益征同志，信后生之可畏，知斯道之不亡。至于鄙俗学而求六经，舍春华而食秋实，则为山覆篑，当加进往之功；祭海先河，尤务本原之学。老夫耄矣，何足咨询？而况二十年前已悔久焚之作乎？重违来旨，辄布区区。

　　○与人书一 

　　人之为学，不日进则日退。独学无友，则孤陋而难成；久处一方，则习染而不自觉。不幸而在穷僻之域，无车马之资，犹当博学审问，古人与稽，以求其是非之所在，庶几可得十之五六。若既不出户，又不读书，则是面墙之士，虽子羔、原宪之贤，终无济于天下。子曰：「十室之邑，必有忠信，如丘者焉，不如丘之好学也。」夫以孔子之圣，犹须好学，今人可不勉乎？

　　○与人书二 

　　圣人所闻所见，无非易也。若曰扫除闻见，并心学易，是易在闻见之外也。六十四卦三百八十四爻，皆所以告人行事，所谓「拟之而后言，议之而后动」者也。若夫「堕枝体，黜聪明」，此庄周、列御寇之说，易无是也。

　　○与人书三 

　　孔子之删述六经，即伊尹、太公救民于水火之心，而今之注虫鱼、命草木者，皆不足以语此也。故曰：「载之空言，不如见诸行事。」夫春秋之作，言焉而己，而谓之行事者，天下后世用以治人之书，将欲谓之空言而不可也。愚不揣，有见于此，故凡文之不关于六经之指、当世之务者，一切不为。而既以明道救人，则于当今之所通患，而未尝专指其人者，亦遂不敢以辟也。

　　○与人书四 

　　诗三百篇即古人之韵谱。经之与韵，本无二也，病在后之学者执韵而论经；其不能通，则改经而就韵。夫道若大路然，安用此多岐乎？休文之四声，神珙之翻切，三代之所未有也。颜师古、章怀太子始有叶韵之说，而汉以前亦未之有也。乃援今而议古，焉得不圆凿而方枘乎？且经学自有源流，自汉而六朝而唐而宋，必一一考究，而后及于近儒之所著，然后可以知其异同离合之指。如论字者必本于说文，未有据隶楷而论古文者也。已僭成一书，今先刻音论附往。

　　○与人书五 

　　君子将立言以垂于后，则其与平时之接物者不同。孔子之于阳货，盖以大夫之礼待之，而其作春秋则书曰盗。又尝过楚，见昭王，当其问答，自必称之为王，而作春秋则书：「楚子轸卒。」黜其王，削其葬。其从众而称之也，不以为阿；其特书而黜之也，不以为亢，此孔子所以为圣之时也。孟子曰：「庸敬在兄，斯须之敬在乡人。」今子欲以一日之周旋，而施诸久远之文字，无乃不知春秋之义乎？

　　○与人书六 

　　生平所见之友，以穷以老而遂至于衰颓者，十居七八。赤豹，君子也，久居江东，得无有陨获之叹乎？昔在泽州，得拙诗，深有所感，复书曰：「老则息矣，能无倦哉？」此言非也。夫子「归与归与」，未尝一日忘天下也。故君子之学，死而后已。

　　○与人书七 

　　每接谈论，不无感触，夜来梦作一书与执事曰：「过蒲而称子路，之平陆而责距心。」嗟乎！梦中之心，觉时之心也；匹夫之心，天下人之心也。今将暂别贵地，民生利病望悉以见教。人虽微，言虽轻，或藉之而重。

　　○与人书八 

　　引古筹今，亦吾儒经世之用，然此等故事，不欲令在位之人知之。今日之事，兴一利便是添一害，如欲行沁水之转般，则河南必扰；开胶、莱之运道，则山东必乱矣。

　　○与人书九 

　　目击世趋，方知治乱之关必在人心风俗，而所以转移人心，整顿风俗，则教化纪纲为不可阙矣。百年必世养之而不足，一朝一夕败之而有余。

　　○与人书十 

　　尝谓今人纂辑之书，正如今人之铸钱。古人采铜于山，今人则买旧钱，名之曰废铜，以充铸而已。所铸之钱既已粗恶，而又将古人传世之宝，春剉碎散，不存于后，岂不两失之乎？承问日知录又成几卷，盖期之以废铜；而某自别来一载，早夜诵读，反复寻究，仅得十余条，然庶几采山之铜也。

　　○与人书十一 

　　顷过里第，见家道小康，诸郎成立，甚慰。然自此少游之计多，而伏波之志减矣。况局守一城，无豪杰之士可与共论，如此则志不能帅气，而衰钝随之。敢以一得之愚献诸执事。某虽学问浅陋，而胸中磊磊，绝无阉然媚世之习，贵郡之人见之，得无适适然惊也？

　　○与人书十二 

　　吾辈学术，世人多所不达，一二稍知文字者，则又自媿其不如。不达则疑，不如则忌，以故平日所作，不甚传之人间。然老矣，终当删定一本，择友人中可与者付之尔。

　　○与人书十三 

　　读来论为之感叹！自北平、南昌二变以后，一代规模于「宗子维城」四字，竟不复讲。至崇祯之时，人心已去，虽使亲王典兵，其能者不过如汉之陈王宠，下者则唐之覃王嗣周、延王戒丕而已。积轻之势固不能有所树立，而变故萌生，难可意料，谁肯独创非常，建房管之策者哉？虽然，苻坚不过氐酋伪主，而其疏属尚有苻登，诚得此论而用之，未必无一二才杰之士自兹而奋发也。

　　○与人书十四 

　　每接高谈，无非方人之论。子曰：「三人行，必有我师焉，择其善者而从之，其不善者而改之。」执事之意其在于斯乎？然而子贡方人，子曰：「赐也贤乎哉？夫我则不暇。」是则圣门之所孳孳以求者，不徒在于知人也。论语二十篇，惟公冶长一篇多论古今人物，而终之曰：「已矣乎！吾未见能见其过而内自讼者也。」又曰：「十室之邑，必有忠信，如丘者焉，不如丘之好学也。」是则论人物者，所以为内自讼之地；而非好学之深，则不能见己之过；虽欲改不善以迁于善，而其道无从也。记此二章于末，其用意当亦有在，愿与执事详之。

　　○与人书十五 

　　古之疑众者行伪而坚，今之疑众者行伪而脆，其于利害得失之际，且不能自持其是，而何以致人之信乎？故今日好名之人皆不足患，直以凡人视之可尔。

　　○与人书十六 

　　初为此诗，不过具宾主一夕之谈尔。后之作者递相祖袭，无乃失寿陵之本步乎？海内不乏能言之士，区区何足相师，惟自出己意，乃敢许为知音者耳。

　　○与人书十七 

　　君诗之病在于有杜，君文之病在于有韩、欧。有此蹊径于胸中，便终身不脱依傍二字，断不能登峰造极。

　　○与人书十八 

　　宋史言刘忠肃每戒子弟曰：「士当以器识为先，一命为文人，无足观矣。」仆自一读此言，便绝应酬文字，所以养其器识而不堕于文人也。悬牌在室，以拒来请，人所共见，足下尚不知邪？抑将谓随俗为之，而无伤于器识邪？中孚为其先妣求传再三，终已辞之，盖止为一人一家之事，而无关于经术政理之大，则不作也。韩文公文起八代之衰，若但作原道、原毁、争臣论、平淮西碑、张中丞传后序诸篇，而一切铭状槩为谢绝，则诚近代之泰山北斗矣。今犹未敢许也。此非仆之言，当日刘叉已讥之。

　　○与人书十九 

　　弹琵琶侑酒，此倡女之所为，其职则然也。苟欲请良家女子出而为之，则艴然而怒矣。何以异于是？

　　○与人书二十 

　　某君欲自刻其文集以求名于世，此如人之失足而坠井也。若更为之序，岂不犹之下石乎？惟其未坠之时，犹可及止；止之而不听，彼且以入井为安宅也。吾已矣夫！

　　○与人书二十一 

　　郑康成以七十有四之年，为袁本初强之到元城，卒于军中。而曹孟德遂有郑康成行酒、伏地气绝之语，以为本初罪状。后之为处士者，幸无若康成；其待处士者，幸无若本初。

　　○与人书二十二 

　　井叔于崇福宫故址建祠筑垣，以祀宋提举崇福宫十有四公，可谓合礼。 【 韩公维、吕公诲、司马公光、程公颐、颢、刘公安世、范公纯仁、杨公时、李公纲、李公邴、朱公熹、倪公思、王公居安、崔公与之。】 今介石复建一堂于此祠之前，而迁二程、朱子之位于中，奉之以为一院之主。其尊师重学之意，非不甚至，但其中若韩公、吕公、司马公、刘公，皆与二程同时，而官品多在二程之上，以朱子视之，则皆前辈也。杨龟山先生，又朱子师之师也。同一祠秩，非有所分别也，而俨然独处于前堂，使诸公并世而生，必不安于其位也。夫鬼神之情，人之情也。子曰：「未能事人，焉能事鬼。」窃谓宜仍井叔之旧，而别建一祠以奉程、朱，庶乎得之。

　　○与人书二十三 

　　能文不为文人，能讲不为讲师，吾见近日之为文人、为讲师者，其意皆欲以文名，以讲名者也。子不云乎：「是闻也，非达也，默而识之。」愚虽不敏，请事斯语矣。

　　○与人书二十四 

　　顷者东方友人书来，谓弟盍亦听人一荐，荐而不出，其名愈高。嗟乎！此所谓钓名者也。今夫妇人之失所天也，从一而终，之死靡慝，其心岂欲见知于人哉？然而义桓之里，称于国人，怀清之台，表于天子，何为其莫之知也？若曰：必待人之强委禽焉而力拒之，然后可以明节，则吾未之闻矣。

　　○与人书二十五 

　　君子之为学，以明道也，以救世也。徒以诗文而已。所谓「雕虫篆刻」，亦何益哉！某自五十以后，笃志经史，其于音学深有所得。今为五书以续三百篇以来久绝之传，而别着日知录上篇经术，中篇治道，下篇博闻共三十余卷。有王者起，将以见诸行事，以跻斯世于治古之隆，而未敢为今人道也。向时所传刻本，乃其绪余耳。

　　●亭林文集卷之五

　　圣慈天庆宫记 
　　裴村记 
　　齐四王冢记 
　　五台山记 
　　拽梯郎君祠记 
　　复庵记 
　　贞烈堂记 
　　杨氏祠堂记 
　　华阴王氏宗祠记 
　　书孔庙两庑位次考后 
　　书广韵后 
　　读宋史陈遘 
　　汝州知州钱君行状 
　　吴同初行状 
　　书吴潘二子事 
　　歙王君墓志铭 
　　山阳王君墓志铭 
　　富平李君墓志铭 
　　谒攒宫文一 
　　谒攒宫文二 
　　谒攒宫文三 
　　谒攒宫文四 
　　华阴县朱子祠堂上梁文 

　　○圣慈天庆宫记 

　　泰山之西南麓有宋天书观，大中祥符年间建。后废为碧霞元君之宫，前一殿奉元君。万历中，尊孝定皇太后为九莲菩萨，构一殿于元君之后奉之。崇祯中，尊孝纯皇太后为智上菩萨，复构一殿于后奉之。乃更名曰圣慈天庆宫，而按察使左佩玹为之碑。宫成于十七年之三月，神京沦丧，即此月也。窃惟经传之言曰：「为之宗庙，以鬼享之。」又曰：「为天子父，尊之至也。」孔子论政必也正名。昔自明太祖皇帝之有天下也，命岳渎神祇并革前代之封，正其称号。而及其末世，至以天子之母，太后之尊若不足重，而必假西域胡神之号以为崇，岂非所谓国将亡而听于神者耶？然自国破以后，宗庙山陵之所在，樵夫牧竖且或过而慢焉，而此二殿独以托于泰山之麓，元君之宫，焚香上谒者无敢不合掌跪拜，使正名之曰皇太后，固未必其能使天下之人虔恭敬畏之若此。是固大圣人之神道设教，使民由之而不知者乎？其与宋之托天书以夸契丹者，相去远矣。以其事为国史之所不及载，故序而论之，俾后之人有以览焉。

　　○裴村记 

　　呜呼！自治道愈下而国无强宗，无强宗，是以无立国，无立国，是以内溃外畔而卒至于亡。然则宗法之存，非所以扶人纪而张国势者乎？余至闻喜县之裴村，拜于晋公之祠，问其苗裔，尚一二百人，有释耒而陪拜者。出至官道旁，读唐时碑，载其谱牒世系，登陇而望，十里之内邱墓相连，其名字官爵可考者尚百数十人。盖近古氏族之盛，莫过于唐，而河中为唐近畿地。其地重而族厚，若解之柳，闻喜之裴，皆历任数百年，冠裳不绝。汾阴之薛凭河自保于石虎、苻坚割据之际，而未尝一仕其朝。猗氏之樊、王举义兵以抗高欢之众，此非三代之法犹存，而其人之贤者又率之以保家亢宗之道，胡以能久而不衰若是？自唐之亡，而谱牒与之俱尽。然而裴枢辈六七人犹为全忠所忌，必待杀之白马驿而后篡唐。氏族之有关于人国也如此。至于五代之季，天位几如弈碁，而大族高门，降为皂隶。靖康之变，无一家能相统帅以自保者。夏县之司马氏举宗南渡，而反其里者，未百年也。呜呼！此治道之所以日趋于下，而一旦有变，人主无可仗之大臣，国人无可依之巨室，相率奔窜，以求苟免，是非其必至之势也与？是以唐之天子，贵士族而厚门荫，盖知封建之不可复，而寓其意于士大夫，以自卫于一旦仓黄之际，固非后之人主所能知也。予尝历览山东、河北，自兵兴以来，州县之能不至于残破者，多得之豪家大姓之力，而不尽恃乎其长吏。及至河东，问贼李自成所以长驱而下三晋之故，慨焉伤之。或言曰：崇祯之末，辅臣李建泰者，曲沃人也。贼入西安，天子临朝而叹。建泰对言：「臣郡当贼冲，臣请率宗人乡里出财百万，为国家守河。」上大喜，命建泰督师，亲饯之正阳门楼。举累朝所传之御器而酌之酒，因以赐之。未出京师，平阳、太原相继陷，建泰不知所为。师次真定，而贼已自居庸入矣。此其人材之凡劣，固又出于王铎、张浚之下， 【 二人皆唐末宰相，统师出讨而败绩者。】 而上之人无权以与之，无法以联之，非一朝一夕之故矣。乃欲其大臣者以区区宰辅之虚名，而系社稷安危之命，此必不可得之数也。周官：「太宰以九两系邦国之民，五曰宗，以族得民。」观裴氏之与唐存亡，亦略可见矣。夫不能复封建之治，而欲藉士大夫之势以立其国者，其在重氏族哉！其在重氏族哉！

　　○齐四王冢记 

　　自青州而西三十余里，淄水之东，牛山之左，大道之南，穹然而高者，四大冢焉。郦道元水经注曰：「水南山下有四冢，方基圆坟，咸高七尺。东西直列，是田氏四王冢也。」余考田氏之称王者五，而王建迁于共以死，所谓四王，则威、宣、愍、襄是矣。威、宣二王当齐全盛之日，其厚葬固宜；独是愍王杀死于莒，齐之七十余城皆已为燕，田氏之绝而无主者五年，而田单以一邑之兵，一战破燕，收数千里之地，而迎王子于城阳之山中。其时君臣新立，人民新定，死者未吊，伤者未起，反故王之丧于莒而葬之，其制不少杀于威、宣二王之旧。吾是以知襄王之孝，田单之忠，而三代以下之为人臣子者莫能及也。吾尝考地理之志，有周厉王之墓，在霍州东北。王流于彘，卒且葬焉。宣王即位而未之能复也。诗人志之曰：「韩侯取妻，汾王之甥。」厉王也而谓之汾王，刺宣王也。故厉王称汾，而愍王不称莒也，是襄王之孝也。或曰：厚葬，非礼也。子奚取焉？曰：此常论也。乃齐之二王既以为故事矣。宋元公告其群臣，请无及先君，而仲几不可，又况于处变之日乎？然则后之人君，不幸而遇国家之变，其如齐之襄王，其如周之宣王，请择于斯二君者。

　　○五台山记 

　　五台山在五台县东北一百二十里，西北距繁峙县一百三十里。史照通鉴注曰：「五台山在代州五台县，山形五峙，相传以为文殊示现之地。」华严经疏云：「清凉山者，即代州鴈门五台山也。岁积坚冰，夏仍飞雪，曾无炎暑，故曰清凉；五峰耸出，顶无林木，有如垒土之台，故曰五台。」余考昔人之言五台者过侈，有谓：环基所至五百余里；有谓：四埵去中台各一百二十里，东埵为赵襄子所登，以临代国；南埵为帝尧遭洪水系舟之处；北埵夏屋山，后魏孝文驻跸之所；西埵天池，隋炀帝避暑之龙楼凤阁者，皆太广远而失其实。惟今山志所言五台者近是。北台最高，后人名之叶斗峰。有龙湫，其东二十里为华严岭。又东二十里为东台，上可观日出，其东为龙泉关路。自北台而南二十里为中台，其巅西北有太华泉。又西十五里为西台，其西迭嶂数十里，北有秘魔崖，东南有清凉岭，惟南台稍远，去中台可五十里。五峰周遭如城，其巅风甚烈，不可居。而佛寺之大者五六皆在谷中，其地寒不生五谷，木有松无柏，亦有民人以樵采射猎为业。在古建国时当为林麓之地，中代以下，而吾人之逃于佛者居焉，于是山始名而亦遂为其教之所有。然余考之：五台在汉为虑虒县，而山之名始见于齐。其佛寺之建，当在后魏之时，而彼教之人以为摄摩腾自天竺来此，即居是山。不知汉孝明图像之清凉台在雒阳而不在此也。余又考之，北齐书但言：突厥入境，代忻二牧马数万匹在五台山北柏谷中避贼。隋书但言：卢太翼逃于五台山，地多药物，与弟子数人庐于岩下，萧然绝世，以为神仙可致而已。至唐书王缙传始言：五台山有金阁寺，铸铜为瓦，涂金于上，照耀山谷，费钱巨亿万。缙为宰相，给中书符牒，令台山僧数十人分行郡县，聚徒讲说以求货利，于是此山名闻外夷。至吐蕃遣使求五台山图，见于敬宗之纪，而五代史则书：有胡僧游五台山，庄宗遣中使供顿，所至倾动城邑。又书：五台山僧继颙为刘承钧鸿胪卿，能讲华严经，四方供施多积蓄以佐国用。五台当契丹界上，继颙常得其马以献，号「添都马」。元史则书：武宗至大二年，二月癸亥，皇太后幸五台山。三月己丑，令高丽王随太后之五台山。英宗至治二年，五月甲申，车驾幸五台山，庚寅，禜星于五台山。夫以王缙之为相，庄宗、武宗、英宗之为君，其事亦可知矣。然此皆山志所不载，问之长老，亦无有知其迹者。此在三四百年之间，而不能记述已如是矣，而况于摩腾之始来，文殊之示现乎？其山中雨夜时吐光焰。易曰：「泽中有火革。」深山巨壑无佛之处亦往往有之，不足辨。呜呼！韩公原道之作，至于「人其人，火其书，庐其居」，而李文饶为相，能使张仲武封刀付居庸关，而不敢纳五台之逃僧。盖君子之行王道者，其功至于如此。而吾以为当人心沈溺之久，虽圣人复生，而将有所不能骤革，则莫若择夫荒险僻绝之地，如五台山者而处之，不与四民者混，犹愈于纵之出没于州里之中，两败而不可禁也。作五台山记。

　　○拽梯郎君祠记 

　　忠臣义士，性也，非慕其名而为之。名者，国家之所以报忠臣义士也。报之而不得其名，于是姑以其事名之，以为后之忠臣义士者劝，而若人之心何慕焉，何恨焉。平原君朱建之子骂单于而死，而史不着其名；田横之二客自刭以从其主，而史并亡其姓。录其名者而遗其晦者，非所以为劝也。谓忠义而必名，名而后出于忠义，又非所以为情也。余过昌黎，其东门有拽梯郎君祠，云：方东兵之入遵化，薄京师，下永平而攻昌黎也，俘掠人民以万计，驱使之如牛马。是时昌黎知县左应选与其士民婴城固守，而敌攻东门甚急。是人者为敌舁云梯至城下，登者数人，将上矣，乃拽而覆之。其帅磔诸城下。积六日不拔，引兵退，城得以全。事闻，天子立擢昌黎知县为山东按察司，佥事丞以下迁职有差。又四年，武陵杨公嗣昌以巡抚至，始具疏上请，邑之士大夫皆蒙褎叙，民兵死者三十六人立祠祀之。而杨公曰：「是拽梯者虽不知何人，亦百夫之特。」乃请旨封为拽梯郎君，为之立祠。呜呼！吾见今日亡城覆军之下，其被俘者，虽以贵介之子，弦诵之士，且为之刈薪刍，拾马矢，不堪其苦而死于道路者何限也！而郎君独以其事着。吾又闻奢寅之攻成都也，一铳手在贼梯上，得间向城中言曰：「我良民也，贼以铁索系我守梯，我仰天发铳，未尝向官军也。今夜贼饮必醉，可来救我。」官军如其言，夜出斫营，火其梯，贼无得脱者，而铳手死矣。若然，忠臣义士岂非本于天性者乎？郎君之祠且二十余年，而幸得无毁，不为之记，无以传后。张生庄临，亲其事者也，故以其言书之。

　　○复庵记 

　　旧中涓范君养民，以崇祯十七年夏自京师徒步入华山为黄冠。数年，始克结庐于西峰之左，名曰复庵。华下之贤士大夫多与之游，环山之人皆信而礼之。而范君固非方士者流也。幼而读书，好楚辞诸子及经史，多所涉猎，为东宫伴读。方李自成之挟东宫二王以出也，范君知其必且西奔，于是弃其家走之关中，将尽厥职焉。乃东宫不知所之，而范君为黄冠矣。太华之山，悬崖之巅，有松可荫，有地可蔬，有泉可汲，不税于官，不隶于宫观之籍。华下之人或助之材，以刱是庵而居之。有屋三楹，东向以迎日出。余尝一宿其庵，开户而望大河之东，雷首之山，苍然突兀、伯夷、叔齐之所采薇而饿者，若揖让乎其间，固范君之所慕而为之者也。自是而东，则汾之一曲，绵上之山，出没于云烟之表，如将见之。介子推之从晋公子，既反国而隐焉，又范君之所有志而不遂者也。又自是而东，太行、碣石之间，宫阙山陵之所在，去之茫茫而极望之不可见矣。相与泫然，作此记，留之山中。后之君子登斯山者，无忘范君之志也。

　　○贞烈堂记 

　　古之人所以传于其后者，不以其名而以其实，不以其天而以其人。以其名，以其天者，世人之所以为荣；以其实，以其人者，君子之所修而不敢怠也。晋生文煜，关中之通士也。名其堂曰贞烈，而请为之记。其言曰：「余之祖妣，临潼王府镇国中尉怀墀女也。归于晋，生余考及二姑。年十九而余祖考亡，余考方四岁，守节不二，迄六十有八而终。崇祯末巡按御史金公毓峒以事上闻，请行旌表。命未下而寇至，二姑死焉，故堂以贞烈名也。」余又读朝邑李君楷所为传，则二姑者，一适西安右卫昭信校尉王弘祖，一适临潼王府奉国中尉谊濋，并封安人。早寡，寇至之日，各自投于井。长姑之子寅年十三，从焉。盖三世而其节不陨，可无媿其名也已。史言郭昌娶真定恭王女，号郭主。主虽王家女，而好礼节俭，有母仪之德，生光武郭皇后。此特居室之常行尔，而当时称之，史册载之，其后郭后虽出，而东海恭王犹得保其余庆，以垂于后嗣。乃晋氏之先祖妣其治家如郭主，加以柏舟之节，其女与外孙守死不辱，有卓绝之殊轨焉。属当岸谷之变，门户衰微，无能光大其业，使声闻烜赫，传之彤管，而仅以一堂之名托之文字，以示子孙不忘，此又其遇之悬于天，「实命不同」，而可为悲悼者也！然君子之为教，于家有百世之规，而不以一时之所遇为兴替。易不云乎：「家人，利女贞。」自今以往，晋氏之为女者必贞，以宜其家；为子者必孝于亲，必忠于君，以显于其国；则受介福于王母以大其门者，不在其身，将在其子孙。而斯堂之名，永世弗坠，必有继中垒而修列女之传者焉。余濡笔俟之矣。

　　○杨氏祠堂记 

　　天下之事，盛衰之形，众寡之数，不可以一定，而君子则有以待之。所以抚盛而合众者，中人以上之所能，若夫为盛于衰，治众于寡，孑然一身之日，而有万人百世之规，非大心之君子莫克为之矣。古之君子，虑先人之德久而弗昭，于是为之祠堂以守之，其盛者及于始祖。古之君子，虑宗人之涣而无统，于是岁合子姓于祠而教之孝；奠爵献俎，毕而馂食，以教之礼。其子孙之众，或至于数千百人，此祠堂之所由兴，而祭法之所由传也。常熟杨子常先生，通经之士。于先朝之末，由训导除都昌知县，未任，以疾归，而遭国变，至于今，先生年七十有二矣。先有一子，年二十余以卒，晚得一子又殇，而其兄子亦中岁夭折。今其族孙之在者，不过二十余人。其先世自关中来，祖、父并为农，风尚朴质。高祖以上，不能举其讳字。自迁常熟以来，复无显者，及先生始仕宦。今白首老矣，无亲子孙。夫人之情，于身且若此，遑恤其后乎？而先生曰：「不然。吾父虽农，在里中颇能言民疾苦，以达于县吏，而除其菑，当不至于无嗣。以五服之间，得一二十人，以合其欢而教之以孝以礼；岂必其中无能学以大其宗者。以吾之年虽老且独，而幸有薄田之入，为先祖父所遗，可以举先人未行之事而传之其后人。」于是即祖墓之旁，建屋三楹，为祠堂，以奉其先人并诸父兄子姓之亡者。其下为田若干亩，以供岁时之祭。定其仪，秩其品，简而文，约而不陋。曰：「及吾身存，与诸孙行礼其中，使诸孙之继我，如今日焉，先德其毋坠已。」又于其墓之旁植木开河通水，凡世俗所为安死利生之法无不备，此非所谓衰而有盛之心，寡而能众之事者乎？易曰：「可大则贤人之业。」传曰：「人定能胜天。」吾以卜杨氏之昌于其后，必也。承先生之命而为之记。

　　○华阴王氏宗祠记 

　　昔者孔子既没，弟子录其遗言以为论语，而独取有子、曾子之言次于卷首，何哉？夫子所以教人者，无非以立天下之人伦，而孝弟，人伦之本也；慎终追远，孝弟之实也。甚哉，有子、曾子之言似夫子也。是故有人伦，然后有风俗，有风俗，然后有政事，有政事，然后有国家。先王之于民，其生也，为之九族之纪，大宗小宗之属以联之；其死也，为之疏衰之服，哭泣殡葬虞附之节以送之；其远也，为之庙室之制，禘尝之礼，鼎俎笾豆之物以荐之；其施之朝廷，用之乡党，讲之庠序，无非此之为务也。故民德厚而礼俗成，上下安而暴慝不作。自三代以下，人主之于民，赋敛之而已尔，役使之而已尔，凡所以为厚生正德之事，一切置之不理，而听民之所自为，于是乎教化之权常不在上而在下。两汉以来，儒者之效亦可得而考矣。自二戴之传，二郑之注，专门之学以礼为宗，历三国、两晋、南北、五季干戈分裂之际而未尝绝也。至宋程、朱诸子卓然有见于遗经，而金元之代，有志者多求其说于南方以授学者。及乎有明之初，风俗淳厚，而爱亲敬长之道达诸天下。其能以宗法训其家人，而立庙以祀，或累世同居，称之为义门者，亦往往而有。十室之忠信，比肩而接踵，夫其处乎杂乱偏方闰位之日，而守之不变，孰劝帅之而然哉？国乱于上而教明于下。易曰：「改邑不改井。」言经常之道，赖君子而存也。呜呼！至于今日而先王之所以为教，贤者之所以为俗，殆澌灭而无余矣！列在搢绅而家无主祏，非寒食野祭则不复荐其先人；期功之惨，遂不制服，而父母之丧，多留任而不去；同姓通宗而不限于奴仆；女嫁，死而无出，则责偿其所遣之财；昏媾异类而胁持其乡里，利之所在，则不爱其亲而爱他人，于是机诈之变日深，而廉耻道尽。其不至于率兽食人而人相食者几希矣！昔春秋之时，弒君三十六，亡国五十二，而秉礼之邦，守道之士不绝于书，未若今之滔滔皆是也。此五帝三王之大去其天下，而乾坤或几乎息之秋也。又何言政事哉！吾友华阴王君弘撰，邻华先生之季子，而为征华先生后者也。游婺州，二年而归，乃作祠堂以奉其始祖，聚其子姓而告之以尊祖敬宗之道。其乡之老者喟然言曰：不见此礼久矣，为之兆也，其足以行乎？孟子有言：「恻隐之心，仁之端也。」夫躬行孝弟之道，以感发天下之人心，使之惕然有省，而观今世之事若无以自容，然后积污之俗可得而新，先王之教可得而兴也。王君勉之矣。

　　○书孔庙两庑位次考后 

　　予居苏之昆山。崇祯初，先师庙东西两庑坏。予时为博士弟子，一日过之，见神位在瓦砾中，与同学二三生拾取，命工修完，奉之东斋，告于邑之长官。越二年，始复其故。因考史记、家语及今代阙里之书，多有不同，以大明会典为定。而友人归生庄作两庑位次考一通，受而藏之几五十年。来关中，得合阳宁生浤丁祭考义，亦崇祯中作，大略相同。然两庑位东西相对，以次列及门弟子毕，而后及左氏、公羊、谷梁三子暨汉以下诸儒，此旧制也。嘉靖九年，采诸臣之议，有黜者，有改祀者，于是东庑之弟子三十三，而西庑二十九。左丘明跻秦非之上，伏胜跻颜哙之上，孔安国跻谷梁赤之上，而自此以下，时代先后大率倒误。当日东西之位仍如旧次，虽有阙者而不复更移，盖亦知二郑、贾、服诸儒传经之功不可没，而有待于异日之重议，此秉礼者之微意也。予恐后之人不知，而欲循时代以正东西之次，又悲夫亡友之遗墨犹存，而不获共论此也，乃书其末，以俟后人。归生名庄，更名祚明，工草隶，为东吴高士。

　　○书广韵后 

　　余既表广韵而重刻之，以见自宋以前所传之韵如此，然惜其书之不完也。路史曰：「周有井伯，广韵曰：子牙后。」今井下无此文。又曰：「广韵云：汉有■〈崩阝〉城后。」今■〈崩阝〉字灰等二韵两收而亦无此文。又引■〈崩阝〉下云：「乡名，在右扶风。」而今灰韵注但「乡名」二字。困学记闻曰：「广韵以贲为姓，古有勇士贲育。」今贲下但「亦姓」二字。又曰：「广韵云：后蜀录有法部尚书屯度。」又曰：「广韵引何氏姓苑有：『况姓，庐江人。』」今屯下况下但「又姓」二字。礼部韵略引广韵佊字注云：「论语：子西佊哉。」轲字注云：「孟子居贫轗轲，故名轲，字子居。」今并无此文。又注鼮字云：「汉光武得此鼠，窦攸识之。广韵以为终军，误。」今亦无终军之文也。太原傅山曰：「宋姚宽战国策后序引广韵七事：晋有大夫芬质，芊干者著书显名，安陵丑，雍门中大夫蓝诸，晋有亥唐，赵有大夫户聿贾，齐威王时有左执法公旗蕃。」盖注中凡言又姓者，必以其人实之，而今书皆无其文。又史照通鉴释文所引广韵，其不载于今书者亦多也。十干皆引尔雅岁阳，而戊下不引着雍。又考之玉海，言广韵凡二万六千一百九十四言，注一十九万一千六百九十二字。今仅二万五千九百二言，注一十五万三千四百二十一字。则注之删去者，三万八千二百七十一，而正文亦少二百九十二言矣。又文献通考曰有陆法言、长孙讷言、孙愐三序，今止愐序。又言首载景德、祥符敕牒，今亦无之，则亦后人删去之矣。其幸而存者，天之未丧斯文也。呜呼，惜哉！

　　○读宋史陈遘 

　　吾读宋史忠义传至于陈遘，史臣以其婴城死节，而经制钱一事为之减损其辞，但云天下至今有经总制钱名，而不言其害民之罪。又分其咎于翁彦国，愚以为不然。鹤林玉露曰：「宣和中，大盗方腊扰浙东，王师讨之。命陈亨伯 【 宋人讳高宗嫌名，称其字曰亨伯。】 以发运使经制东南七路财赋，因建议如卖酒、鬻糟、商税、牙税，与头子钱、楼店钱皆少增其数，别历收系，谓之经制钱。其后卢宗原颇附益之，至翁彦国为总制使，仿其法，又收赢焉，谓之总制钱。靖康初，诏罢之。军兴，议者请再施行，色目寝广，视宣和有加焉。以迄于今，为州县大患。初，亨伯之作俑也，其兄闻之，哭于家庙。谓剥民敛怨，祸必及子孙。其后叶正则作外稿，谓必尽去经总钱，而天下乃可为，治平乃可望也。」然则宋之所以亡，自经总制钱，而此钱之兴，始于亨伯。虽其固守中山，一家十七人为叛将所害，而不足以偿其剥民之罪也。孔子述古书之文，凡纣之臣附上而雠敛者，虽飞廉之死，不得与于三仁之列。若亨伯之为此也，其初特一时权宜之计，而遗祸及于无穷。是上得罪于艺祖、太宗，下得罪于生民，而断脰决腹，一暝于中山，不过匹夫匹妇之为谅而已，焉得齿于忠义哉！知此，然后天下之为人臣者，不敢怀利以事其君，而但以一死自托于忠臣之列矣。

　　○汝州知州钱君行状 

　　崇祯十四年二月辛亥，贼陷汝州，知州钱君死之。君讳祚征，字君远，其先吴越王裔，居池之青阳。国初迁于莱，为掖县人。君七岁出嗣其从叔父一夔为之子，事其嗣大母杜氏如其父母。大母之党有烦言，君言于大母，施予诸姻属甚周，以是大母安之。中天启元年举人。大母终，哀毁如父丧。署恩县教谕，三年，除汝州知州。汝为流贼出入孔道，又有土贼聚至万人，依山为巢，百姓苦之。君至，则简乡勇衙兵得千余人，佯为城守计。忽夜半开门出，从间道踰山谷，步行抵其巢，贼方纵酒不为备，急击，大破之。君策贼众难尽诛，乃释其俘招之，仍令民千家立一寨，有警相救。贼屡失利，其头目鲁加勒等遂诣州降。南召、登封诸贼闻之，亦来降。君简其骁健，送军门效用，余给牛种遣之。汝人少休。君守汝三年，多善政。及是年正月，贼陷河南府，遂犯汝州。君斩麾下之言款贼者以狥，率兵婴城固守。贼攻城，君中流矢，力疾乘城督战数日。二月庚戌，大风霾，贼以火箭射城上，城上发炮应之，风逆火反，楼堞尽焚。贼乘之入，君被执，大骂不屈，被击仆地，加以炮烙，一宿死。年四十七。弟祉征，从子青，仆十余人皆死，无一还者。巡抚臣高名衡以闻，奉旨下部议恤，未覆。子大受，县学生。痛父节未表于先朝，惧后世之没而无传也，乃质言其事以告于余而为之状。

　　○吴同初行状 

　　自余所及见，里中二三十年来号为文人者，无不以浮名苟得为务，而余与同邑归生独喜为古文辞，砥行立节，落落不苟于世，人以为狂。已而又得吴生。吴生少余两人七岁，以贫客嘉定。于书自左氏下至南北史，无不纤悉强记。其所为诗多怨声，近西州、子夜诸歌曲。而炎武有叔兰服，少两人二岁；姊子徐履忱少吴生九岁，五人各能饮三四斗。五月之朔，四人者持觥至余舍为母寿。退而饮，至夜半，抵掌而谈，乐甚，旦日别去。余遂出赴杨公之辟，未旬日而北兵渡江，余从军于苏，归而昆山起义兵，归生与焉。寻亦竟得脱，而吴生死矣。余母亦不食卒。其九月，余始过吴生之居而问焉，则其母方茕茕独坐，告余曰：「吴氏五世单传，未亡人惟一子一女。女被俘，子死矣！有孙，二岁，亦死矣！」余既痛吴生之交，又念四人者持觥以寿吾母，而吾今以衰绖见吴生之母于悲哀其子之时，于是不知涕泪之横集也。生名其沆，字同初，嘉定县学生员。世本儒家，生尤夙惠，下笔数千言，试辄第一。风流自喜，其天性也。每言及君父之际及交友然诺，则断然不渝。北京之变，作大行皇帝、大行皇后二诔，见称于时。与余三人每一文出，更相写录。北兵至后，遗余书及记事一篇，又从余叔处得诗二首，皆激烈悲切，有古人之遗风。然后知闺情诸作，其寄兴之文，而生之可重者不在此也。生居昆山，当抗敌时，守城不出以死，死者四万人，莫知尸处。以生平日忧国不忘君，义形于文若此，其死岂顾问哉？生事母孝，每夜归，必为母言所与往来者为谁，某某最厚。死后，炎武尝三过其居，无已，则遣仆夫视焉。母见之，未尝不涕泣，又几其子之不死而复还也。然生实死矣！生所为文最多，在其妇翁处，不肯传；传其写录在余两人处者，凡二卷。

　　○书吴潘二子事 

　　先朝之史，皆天子之大臣与侍从之官承命为之，而世莫得见。其藏书之所，曰皇史宬。每一帝崩，修实录，则请前一朝之书出之，以相对勘，非是莫得见者。人间所传止有太祖实录。国初人朴厚，不敢言朝廷事，而史学因以废失。正德以后，始有纂为一书附于野史者，大抵草泽之所闻，与事实绝远，而反行于世，世之不见实录者从而信之。万历中，天子荡然无讳，于是实录稍稍传写流布，至于光宗而十六朝之事具全。然其卷帙重大，非士大夫累数千金之家不能购，以是野史日盛，而谬悠之谈徧于海内。苏之吴江有吴炎、潘柽章，二子皆高才，当国变后，年皆二十以上，并弃其诸生，以诗文自豪。既而曰：「此不足传也，当成一代史书，以继迁、固之后。」于是购得实录，复旁搜人家所藏文集奏疏，怀纸吮笔，早夜矻矻，其所手书，盈床满箧，而其才足以发之。及数年而有闻，予乃亟与之交。二子皆居江村，潘稍近，每出入，未尝不相过。又数年，潘子刻国史考异三卷，寄予于淮上，予服其精审。又一年，予往越州，两过其庐。及余之昌平、山西，犹一再寄书来。会湖州庄氏难作，庄名廷鑨，目双盲，不甚通晓古今。以史迁有「左丘失明，乃着国语」之说，奋欲著书。其居邻故阁辅朱公国桢家，朱公尝取国事及公卿志状疏草命胥钞录，凡数十帙，未成书而卒，廷鑨得之，则招致宾客，日夜编辑为明书，书冗杂不足道也。廷鑨死，无子，家赀可万金。其父胤城流涕曰：「吾三子皆已析产，独仲子死无后，吾哀其志，当先刻其书，而后为之置嗣。」遂梓行之。慕吴、潘盛名，引以为重，列诸参阅姓名中。书凡百余帙，颇有忌讳语，本前人诋斥之辞未经删削者。庄氏既巨富，浙人得其书，往往持而恐吓之，得所欲以去。归安令吴之荣者，以赃系狱，遇赦得出。有吏教之买此书，恐吓庄氏。庄氏欲应之，或曰：「踵此而来，尽子之财不足以给，不如以一讼绝之。」遂谢之荣。之荣告诸大吏，大吏右庄氏，不直之荣。之荣入京师，摘忌讳语密奏之，四大臣大怒，遣官至杭，执庄生之父及其兄廷钺及弟侄等，并列名于书者十八人皆论死。其刻书鬻书，并知府推官之不发觉者，亦坐之。发廷鑨之墓，焚其骨，籍没其家产。所杀七十余人，而吴、潘二子与其难。当鞫讯时，或有改辞以求脱者，吴子独慷慨大骂，官不能堪，至拳踢仆地。潘子以有母故，不骂亦不辨。其平居孝友笃厚，以古人自处，则两人同也。予之适越，过潘子时，余甥徐公肃新状元及第，潘子规余慎无以甥贵稍贬其节，余谢不敢。二子少余十余岁，而予视为畏友，以此也。方庄生作书时，属客延予一至其家，予薄其人不学，竟去，以是不列名，获免于难。二子所著书若干卷，未脱藳，又假予所蓄书千余卷尽亡。予不忍二子之好学笃行而不传于后也，故书之。且其人实史才，非庄生者流也。

　　○歙王君墓志铭 

　　王君以崇祯十四年卒。后三年国变，王君之子玑流寓于吴，又一年而不孝始识王生，因以知王生之人与其世德之概。与王生交一年，而王生以状请铭，不孝以母未葬，弗敢作也。又一年，卜葬，葬有日，而王生复来请铭，不孝不获辞而铭之。君讳时沐，字惟新，其先歙之泽富人。在唐曰秘阁校正希羽，十七传至名关者，避元乱徙而东，为龙溪始祖，又八传至于君。君大父讳福凤，始业行盐，父讳正宠，承其业，以至于君。君以其故不克读书。然君虽业盐，而孝友、急公好施，有远见，能自树，乃过于世之君子。若所云事其慈母与父妾尽礼，而友爱弟时洸终其身，则其孝友也。祖墓之木为不肖者伐，且鬻其旁地，君为捐金赎之；泽富有宗祠，君重作之龙溪，其急大义也。叔正完客杭而病，曰：于我葬；外舅卒，遗孤一人，曰：于我长；其它恤人穷，振人困多类是，是其好施也。同事欲因君请院司据西龙为盐窝，君止之，无何，并抵罪，西龙商独免，其有远见也。好从士君子而耻谒贵人，邑有司欲宾之，不就，其能自树也。凡此皆余之所信于王生者也。君享年六十有七，娶朱氏，子四：长玑，杭州府钱塘县学生员，次文秩，次文秋，次文杞。孙六，曾孙二。以卒之年十二月甲子，葬于其里象山之麓。盖王氏中世为商，而通经义思用之天下者，自玑始。自君之没而家益落，玑遂走京师，历蓟，抵宁远，观列边之大势。每以大计干当事者，不用，转客东莱，而闻京师之变，哭先皇帝于莱山之阳。驰至南都，而公卿又无下士者，遂僦居于吴，着信书一编以示余，而为之太息焉。此固宋之遗臣所隐晦而不敢笔之书者也。而王生之不挠于时若此，其抱济物之才，而发愤于大义又若此，非世德之遗而能然乎！铭曰：不知其人视其子。子为信人为节士。呜呼君兮永宅此！

　　○山阳王君墓志铭 

　　往余在吴中，常郁郁无所交，出门至于淮上，临河不度，彷徨者久之，因与其地之贤人长者相结，而王君起田最与余善，自此一二年或三四年一过也。王君与余同年月生，而长余二十余日，其行事虽不同而意相得，凡余心之所存，及其是非好恶无不同者。虽不学古而闇合于义，仁而爱人，乐善不倦，其天性然也。生八岁而孤，事母孝，事其兄恭，其居财也有让。少为帖括之学，及中年，遂闭户不试。家颇饶，每受人之负，折券不较，以是其产稍落，而四方宾客至者，未尝不与之周旋。当余在太原，而余友潘力田死于杭，系累其妻子以北。少弟耒年十八，孑身走燕都，介余一苍头以见王君。王君曰：「我固闻之。宁人尝与我言，潘君力田，贤士也，不幸以非命终。而宁人之友之弟，则犹之吾弟也。」迎而舍之。比其归也，则曰：「家破矣，可奈何！吾有女年且笄，将壻子。」间二年，耒遂就昏。王君与耒非素识也，特以宁人之友故，而余在远，弗及为之从臾也。每为余言：「子行游天下二十年，年渐衰，可已矣！幸过我卜筑，一切居处器用，能为君办之。」逡巡未果。而别君之日，持觞送我大河之北，留一宿，视余上马，为之出涕，若将不复见者。乃明年，余遂有山东之戹，而海、岱以南地大震，君亦为里中儿所齮龁，意不自得。又明年六月庚午，君卒。惟君生平以朋友为天伦，其待余如昆弟，而余以穷戹蹇连，无能申大义于诈愚凌弱之日者。以十九年之交，再三之约，而不获与之分宅卜邻，同晨共夕；其终也，又不获视其含敛，而抚其遗孤，吁，可悲矣！君讳略，字起田，淮安山阳人。家清江浦之南，卒时年五十七。娶方氏，子一，宽。将以卒之某年某月某日葬于某地之先茔，而子婿耒以状及宽书来，是不可以无铭。铭曰：少而孝，长而恭。好礼而敦，乐善而从。为义勇而与人忠。胡天不吊，而降此鞠凶！士绝弦，人罢舂。以斯铭，告无穷。

　　○富平李君墓志铭 

　　关中故多豪杰之士，其起家商贾为权利者，大抵崇孝义，尚节槩，有古君子之风，而士人独循循守先儒之说不敢倍。嘉靖中，高陵、三原为经生领袖，其后稍衰。而一二贤者犹能自持于新说横流之日，以余所闻李君，盖可谓笃信好学而不更其守者邪？李氏之先，山西之洪洞人，元时迁美原，洪武初，县废，为富平人。数传至君之曾祖讳朝观者，为边商，以任侠着关中，与里豪争渠田，为齮龁以死。而君之祖讳希奎，走阙下上书愬，天子直其事，大猾以次就法，报父雠，名动天下，乃其家遂中落。至君之考讳效忠，中武举，稍复振。君始以文补邑诸生。君少而刚方，绩学不怠。当万历之末，士子好新说，以庄、列百家之言窜入经义，甚者合佛老与吾儒为一，自谓千载绝学，君乃独好传注，以程、朱为宗。既得事恭定冯先生，学益大进。君事亲孝，其于诸父昆弟恭而有让，待人以严而引之于道，治家冠婚丧祭一如礼法，以是年虽少，乡人重之如王彦方、黄叔度焉。崇祯七年四月壬午以疾卒，年二十七。君卒之三月，而关中大乱。君之考武举君以哭子继君以没。而寇至里中，妣杨氏与族人登楼，并焚死。李氏之门合良贱死者八十有一人。呜呼，憯矣！而孤子因笃方三岁，迪笃二岁，从其母田氏走之外家以免。其后因笃既长，乃折节读书，已为诸生，旋弃之。为诗文，有闻于时，而尤潜心于传注之书，以力追先贤。盖近年以来关中士子为大全、蒙引之学者，自君父子倡之。君没越十有三年，十月癸酉，因笃始葬君于韩家村东南之新阡。因笃既与昆山顾炎武为友，且数年，而曰：「吾先人之墓石未立，将属之子。」炎武不敢辞，乃为之撰次，其详则因笃之状存焉。君讳映林，字晖天。其没也，乡人私谥曰贞孝先生。孙男三人：汉、渭、泗，铭曰：
　　李氏之先，以节侠闻。及至于君，乃续斯文。刊落百氏，以入圣门。好义力行，乡邦所尊。何不永年，遭室之焚。有封若堂，于韩之原。惟德绳绳，在其后昆。

　　○谒攒宫文一 

　　伏念臣草野微生，干戈余息。行年五十，慨驹隙之难留；涉路三千，望龙髯而愈远。兹当忌日，祗拜山陵。履雨露之方濡，实深哀痛；睠松楸之勿翦，犹藉神灵。敢陈于沼之毛，庶格在天之驭。臣某谨言。

　　○谒攒宫文二 

　　自违陵下，即度太行，远历关河，再更寒暑。兹以孟秋之望，重修拜奠之仪。身先旅鴈，过绝塞而南飞；迹似流萍，随百川而东下。感河山之如故，悲灌莽之方深！庶表忱思，伏祈昭鉴！

　　○谒攒宫文三 

　　臣炎武，臣因笃，江左竖儒，关中下士。相逢燕市，悲一剑之犹存；旅拜桥山，痛遗弓之不见。时当春暮，敬撷村蔬，聊摅草莽之心，式荐园陵之事。告四方之水旱，及此弥年；乘千载之风云，未知何日？伏惟昭格，俯鉴丹诚！

　　○谒攒宫文四 

　　自违陵下，今又八年。濩落关河，差池烽火，想遗弓而在望，怀短策以靡前。每届春秋，独泣苍梧之野；多更甲子，仍怜绛县之人。朔气初收，光风渐转，敬羞薀藻，重展松楸。虽鼎俎之久虚，幸罘罳之未坏。黄图如故，乍惊失鹿之辰；白首无归，终冀攀龙之日。仰凭明命，得遂深祈。

　　○华阴县朱子祠堂上梁文 

　　盖闻宣气为山，众阜必宗乎乔岳；明征在圣，群言实总于真儒。自夫化缺三雍，风乖四始。两汉而下，虽多保残守缺之人；六经所传，未有继往开来之哲。惟绝学首明于伊雒，而微言大阐于考亭，不徒羽翼圣功，亦乃发挥王道，启百世之先觉，集诸儒之大成。然而代运当屯，蓍占得遯。官方峻直，难久立于朝端；祠禄优游，每自安于林下。睠此云台之侧，实为寄禄之邦。子静书中，羡希夷之旧隐；启蒙序末，题真逸之新名。虽风声远隔于殊方，而道德实同乎一统。家传户诵，久已无间寰区；春祀秋尝，独此未瞻庙貌。于是邑之荐绅耆旧，以及学士青衿，无不博考遗编，深嗟阙典，睇琳宫之绚烂，悲木铎之幽沉。爰有廷揆张君、山史王君搜采于前，子德李君、适之宋君宣扬于后；而会炎武跋涉关河，留连原巘，发遐情于五岳，寻坠绪于千年。即云台旧院之西，度香火专祠之地，重邀茂宰 【 华阴令迟维城】 ，赞此良图。萃人力以作新，捐缗钱而倡导，卜神涓吉，庀材效工。右带流泉，来惠风之习习；前凭岳麓，状盛德之峨峨。将使俎豆增崇，章逢无绝，敬泚衰芜之笔，式陈邪许之辞。

　　●亭林文集卷之六 【 补遗】 

　　军制论 
　　形势论 
　　田功论 
　　钱法论 
　　子胥鞭平王之尸辨 
　　顾与治诗序 
　　方月斯诗草序 
　　天下郡国利病书序 
　　肇域志序 
　　下学指南序 
　　吴才老韵补正序 
　　书故总督兵部尚书孙公清屯疏后 
　　广师 
　　与卢某书 
　　答友人论学书 
　　与友人辞往教书 
　　规友人纳妾书 
　　答徐甥公肃书 
　　与杨雪臣 
　　与戴耘野 
　　与潘次耕 
　　答毛锦衔 
　　与毛锦衔 

　　○军制论 【 乙酉岁作】 

　　法不变，不可以救今已。居不得不变之势，而犹讳其变之实，而姑守其不变之名，必至于大弊。今日之军制，可谓高皇帝之军制乎？其名然，其实变矣。而上下相与守之至于极，而因循不改，是岂创制之意哉？高皇帝云：「吾养兵百万，不费民间一粒。」自今言之，费乎不费乎？百万之兵安在乎？而犹以为祖制则然，此所谓相蒙之说也。尝考古春秋、周礼寓兵于农之说，未尝不喟然太息，以为判兵与农而二之者，三代以下之通弊；判军与兵而又二之者，则自国朝始。夫一民也，而分之以为农，又分之以为兵，是一农而一兵也，弗堪；一兵也，而分之以为军，又分之以为兵，是一农而二兵也，愈弗堪；一兵也，而分之以为卫兵，又分之以为民兵，又分之以为募兵，是一农而三兵也，又益弗堪。不亟变，势不至尽驱民为兵不止，尽驱民为兵，而国事将不忍言矣。二祖之制：京师设都督府五，卫七十二；畿甸设卫五十；各省设都指挥使司二十一，留守司二，卫百九十一，守御屯田群牧千户所二百十有一；边徼设宣慰安抚长官司九十五，番夷都司卫所百有七。以五千六百人为卫，千一百二十人为千户所，百十有二人为百户所，给军田，立屯堡，且耕且守。人受田五十亩，赋粮二十四石，半赡其人，半给官俸，及城操之军有儆，朝发夕至。若是，天下何病乎有兵，而又乌乎复立兵？久安弛备，政圮伍虚。正统末，始令郡县选民壮。弘治中，制里佥二名若四五名，有调发，官给行粮。正德中，计丁粮编机兵银，人岁食至七两有奇，悉赋之民。此谓之机快民壮。而兵一增，制一变。又久备益弛，盗发雍豫，蔓延数省。民兵不足用，募新兵倍其糈，以为长征之军，而兵再增，制再变。屯卫者曰：我乌知兵？转漕耳，守御非吾任也。故有机壮而屯卫为无用之人。民壮曰：我乌知兵？给役耳，调发非吾任也。故有新募而民壮为无用之人。臣尝合天下卫所计之，兵不下二百万。国家有兵二百万，可以无敌，而曾不得一人之用；二百万人之田，不可谓不赡，而曾不得一升一合之用。故曰：高皇帝之法亡矣。然则将尽卫所之军而兵之，官而将之乎？曰不能。抑将尽卫所之军而废之，田而夺之乎？曰不能。请于不变之中，而寓变之之制，因已变之势，而复创造之规。举尺籍而问之，无缺伍乎？缺者若干人？收其田，以新兵补之。大集伍而阅之，皆胜兵乎？不胜者免，收其田，以新兵补之。五年一阅，汏其羸，登其锐，而不必世其人。若然，则不费公帑一文，而每卫可得若干人之用，推之天下，二百万之兵可尽复也。矧今日驻跸南中挽漕之卒，岁省数倍，以为兵则强，以为农则富，而不及时之宜一为变通，俾此百十万人袭兵之名，糜兵之食，而不能张弮注矢，为国家毫毛之用，是国家长弃此百十万人，并此百十万人之田，而终世不复也。则物力乌得不诎？军政乌得不窳？又何以兆谋敌忾，成克复之勋哉？

　　○形势论 

　　昔之都于南者，吴、东晋、宋、齐、梁、陈、南唐、南宋凡八代。当吴之世，三方鼎峙，西以巴邱，北以皖城、濡须为境。迨其亡也，则以长江之险，先为晋有。永嘉南渡，荆、豫、青、兖及徐之半入于刘石，梁、益入于李雄，以合淝、淮阴、寿阳、泗口、角城为重镇。至苻、姚、慕容之乱，始得青、兖、梁、益，而宋因之。及元嘉北伐，碻磝丧师，佛狸之马，屯于瓜步，于是乎守江矣。拓跋奄有中原，齐梁嗣主江左，淮南北并为战场。太清内祸，承圣寻兵，齐略淮南，魏收蜀汉，而江陵沦陷。陈氏轶兴，西不得蜀汉，北失淮淝，以长江为境，于是乎守江矣。幅员日狭，国祚弥短，采石京口同时并济，卒并于隋。南唐既失淮南，亦以江为境，国遂不支。宋都临安，与金人盟，中淮流为界，西拒大散关。端平灭金蔡州，挑兵蒙古。宝佑失蜀，咸淳失襄樊，元兵南下，幼主衔璧，岂非大势然耶？尝历考八代兴亡之故，中天下而论之，窃以为荆襄者，天下之吭，蜀者，天下之领，而两淮山东，其背也。蜀据天下之上流。昔之立国于南者，必先失蜀而后危仆从之。蜀为一国而不合于中原，则犹可以安。孙吴之于汉，东晋之于李雄是也。蜀合于中原，而并天下之力，资上流之势，以为我敌则危。王浚自巴丘东下，刘整谋取蜀以规宋是也。故守先蜀。若辑蜀之人，因其富，出兵秦、凤、泾、陇之间，以撼天下不难。故战先蜀。赵鼎言：经营中原自关中始，经营关中自蜀始，幸蜀自荆襄始。陈亮言：荆襄据江左上流，西接巴蜀，北控关洛，楚人用之虎视齐晋，与秦争帝。东晋以来，设重镇以扼中原。孟珙言：襄樊，国之根本，百战复之，当加经理。盖宋人之论如此。及元取宋，果自襄阳樊城以度鄂，故以天下之力围二城者五年，及其渡江，不二年而取临安矣。故无蜀犹可以国，东晋是也；无荆襄不可以国，楚去陈徙寿春是也。无淮南北，而以江为守则亡，陈之祯明、南唐之保大是也。故厚荆襄急。古之善守者，所凭在险，而必使力有余于险之外，守淮者不于淮，于徐泗；守江者不于江，于两淮。此则我之战守有余地，而国势可振。故阻两淮急。或曰，高皇帝尝以南取北矣，而何廑廑守之谓？愚曰固也。夫取天下者，必居天下之上游而后可以制人。英雄无用武之地，则事不集。且人知高皇帝之都金陵，而不知高皇帝之所以取天下，当江东未定，先以大兵克襄汉，平淮安，降徐宿，而后北略中原，此用兵先得地势也。且楚之霸也在邲；汉高之起自沛入秦，自南阳析郦；光武起自南阳；宋武灭南燕，自淮入泗，灭秦自汴入河，此皆古来以南伐北之明证，有地利而后动者也。如愚之策，联天下之半以为一，用之若常山之蛇，则虽有苻秦百万之师，完颜三十二军之众，不能窥我地：而蓄威固锐，以伺敌人之暇，则功可成也。此战守兼得之谋，而用兵之上术也。

　　○田功论 

　　天下之大富有二：上曰耕，次曰牧。国亦然。秦杨以田农而甲一州；乌氏、桥姚以畜牧而比封君，此以家富也。弃颖栗而邰封，非子蕃息而秦胙，此以国富也。事有策之甚迂，为之甚难，而卒可以并天下之国，臣天下之人者莫耕若。尝读宋魏了翁疏，以为：「古人守边备塞，可以纾民力而老敌情，唯务农积谷为要道。」又言：「有屯田，有垦田。大兵之后，田多荒莱，诸路闲田当广行招诱，令人开垦，因可复业，则耕获之实效，往往多于屯田。盖并边之地，久荒不耕则谷贵，贵则民散，散则兵弱；必地辟耕广则谷贱，贱则人聚，聚则兵强。请无事屯田之虚名，而先计垦田之实利。募土豪之忠义者，官为给助，随便开垦，略计所耕可数千顷，明年此时便收地利，可食贱粟。况耕田之甿，又皆可用之兵，万一有警，家自为守，人自为战，比于仓卒遣戍，亦万不侔。无屯田之名，而有屯田之实；无养兵之费，而又可潜制骄悍之兵；不惟可以制虏，而又以防他盗之出入。不数年间，边备隐然，以战则胜，以守则固。」愚以为此正今日之急务。夫承平之世，田各有主，今之中土，弥漫蒿莱，诚田主也疾力耕，不者籍而予新甿，不可使吾国有旷土，若是人必服，一易；屡丰之日，视粟为轻。今干戈相承，连年大饥，人多艰食，必劝于耕，二易；古之边屯多于沙碛，今则大河以南厥土涂泥。水田扬州，陆田颍寿，修羊杜之遗迹，复上元之旧屯，三易；久荒之后，地力未泄，粟必倍收，四易。然而有三难：大农告绌，出数十万金钱求利于四三年之后，一难；朝不能久任，人不甘独劳，蕲以数年之力专任一人，二难；天有旱涝，岁有丰凶，若何承矩之初年种稻，霜早不成，几于阻格，三难。愚请捐数十万金钱，予劝农之官，毋问其出入，而三年之后，以边粟之盈虚贵贱为殿最。此一人者，欲边粟之盈，必疾耕，必通商，必还定。安集边粟而盈，则物力丰，兵丁足，城圉坚，天子收不言利之利，而天下之大富积此矣。

　　○钱法论 

　　莫善于国朝之钱法，莫不善于国朝之行钱。考之史：景王铸大钱，周钱盖一变。汉承秦半两，已为荚钱，为四铢，为三铢，为五铢，为赤仄，为三官。逮于灵、献，为四出，为小钱。汉钱凡九变，唐铸开通，已更铸大钱，则有干封、干元，重棱，唐钱凡四变。宋仿开通旧式，西事起铸大钱，崇宁铸当十，嘉定铸当五，又杂用铁钱、交子、会子，而法弥弊。宋钱亦三四变。每钱之变，货物腾跃，轻重无常，而民苦之。国朝自洪武至正德十帝而仅四铸，以后帝一铸，至万历而制益精。钱式每百重十有三两，轮郭周正，字文明洁，盖仿古不爱铜惜工之意。而又三百年来无改变之令，市价有恒，钱文不乱，民称便焉。此钱法之善也。然至于今，物日重，钱日轻，盗铸云起，而上所操以衡万物之权，至于不得用，何哉？盖古之行钱者，不独布之于下，而亦收之于上。汉律：人出算百二十钱，是口赋之入以钱。管子盐筴：「万阵之国，为钱三千万。」是盐铁之入以钱。商贾缗钱四千而一算，三老、北边骑士轺车一算，商贾轺车二算，船五丈以上一算，是关市之入以钱。令民占卖酒，租升四钱，是榷酤之入以钱。隆虑公主以钱千万为子赎死，是罚锾之入以钱。晋氏南渡，凡田宅奴婢马牛之券，每直一万税四百，是契税之入以钱。张方平言屋庐正税茶盐酒醋之课率钱，募役青苗入息之法，以敛天下之钱而上之，赉予禄给，虑无不用。钱自上下，自下上，流而不穷者，钱之为道也。今之钱则下而不上，伪钱之所以日售，而制钱日壅，未必不由此也。请略仿前代之制，凡州县之存留支放，一切以钱代之。使天下非制钱不敢入于官而钱重，钱重，而上之权重。贾山有言：「钱者，无用器也，而可以易富贵。富贵者，人主之操柄也。令民为之，是与人主共操柄，不可长也。」故计本程息之利小，权归于上之利大。今市肆之钱恶，而制钱亦与俱恶，以故市肆之钱贱，而制钱亦与俱贱。是上无权，以下为权也。上亦何利之有？此无他，上不收钱，钱不重也。愚故曰：莫不善于今之行钱，是贾生所谓「退七福而行博祸」者也。

　　○子胥鞭平王之尸辨 

　　人之大伦曰君臣，曰父子。臣事君，犹子事父也，苟为父报雠，则必甘心焉而后已。甘心焉而后已者，于凡人可也，于君则有不得以行之者矣。太史公言子胥鞭楚平王之尸，春秋传不载，而予因以疑之。疑春秋以前无发冢戮尸之事，而子胥亦不得以行之平王也。郑人为君讨贼，不过斵子家之棺而已。齐懿公掘邴歜之父而刖之，卫出公掘褚师定子之墓，焚之于平庄之上，传皆书之以着其虐，是春秋以前无发冢戮尸之事也。平王固员之父雠，而亦员之君也。且淫刑之罪，孰与篡弒？一人之雠，孰与普天？报怨之师，孰与讨贼？唐庄宗尚不加于朱温，而子胥以加之平王，吾又以知其无是事也。考古人之事必于书之近古者。谷梁传云：「吴入楚，挞平王之墓。」贾谊新书亦云：「吕氏春秋云：鞭荆平之墓三百。」越绝书云：「子胥操捶笞平王之墓。」淮南子云：「阖闾鞭荆平王之墓，舍昭王之宫。」而季布传亦言：「此伍子胥所以鞭平王之墓也。」盖止于鞭墓，而传者甚之以为鞭尸，使后代之人，蔑弃人伦，雠对枯骨。赵襄子漆智伯之头，王莽发定陶恭王母丁姬之冢，慕容隽投石虎尸于汉水，姚苌倮挞苻坚，荐之以棘，王颁发陈高祖陵，焚骨取灰，投水而饮之，杨琏真珈取宋诸帝之骸，与牛马同瘗，或快意于所仇，或肆威于亡国，未必非斯言取之也。然则鞭墓可乎？亦曰：员之所以为员而已矣。

　　○顾与治诗序 

　　与治之先自吴郡。洪武中，以赀徙都下，遂为金陵人。从曾祖华玉先生，官至南京刑部尚书，以文章闻于代。至与治亦号能诗。当崇祯之世，天下多故，陪京独完，得以余日赋诗饮酒，极意江山，流连卉木，骋笔墨之长，写风骚之致。晚值丧乱，独身无子，迫于赋役，困踬以终。今读其诗郁纡凄恻，有郊岛之遗音焉。余兄事与治，曩北行时，谓与治曰：「兄平生作诗多散轶，今老矣，可无传乎？」与治曰：「有一编在故人沈子迁所，其它藳杂旧笥中，病未理也。」余行三岁乃归，次扬州，而与治卒。宣城施尚白欲集其诗刻之，未果。明年冬，余过六合，子迁出其一编并所搜辑者共二百六十首，余为删其大半，授子迁刻之。呜呼！士之生而失计，不能取舍，至有负郭数顷，不免饥寒以死，而犹幸有故人录其遗诗，以垂名异日，君子之所以贵乎取友也如是。与治名梦游，前贡士。其书法尤为时所重云。

　　○方月斯诗草序 

　　与方子定交自单阏之岁，今且六年。余客钟山而方子亦侨居云间，不数数见。顷冬春之际，余以仇家之讼至云间，逆旅中困不自聊，而方子时时相过慰藉，与余周旋两月，因出其诗草示余，读之，如听河上之歌，令人感慨欷歔而不能止也。方子生于楚，长于吴，以绝群之姿，遭离困戹，发而为言，磊块历落，自其所宜。余独喜方子之诗在楚无楚人剽悍之气，在吴无吴人浮靡之风；不独诗也，其人亦然。夫方子以妙年轶才，当天下有事之日，明习掌故，往往为设方略，可见之行，岂独区区称能言之士哉！子曰：「诵诗三百，授之以政，不达；使于四方，不能专对，虽多亦奚以为？」若方子者，吾望其能从政继先公为名臣矣。

　　○天下郡国利病书序 

　　崇祯己卯，秋闱被摈，退而读书。感四国之多虞，耻经生之寡术，于是历览二十一史以及天下郡县志书，一代名公文集及章奏文册之类，有得即录，共成四十余帙。一为舆地之记，一为利病之书。乱后多有散佚，亦或增补，而其书本不曾先定义例，又多往代之言，地势民风与今不尽合，年老善忘，不能一一刊正，姑以初藳存之箧中，以待后之君子斟酌去取云尔。

　　○肇域志序 

　　此书自崇祯己卯起，先取一统志，后取各省府州县志，后取二十一史参互书之。凡阅志书一千余部，本行不尽，则注之旁；旁又不尽，则别为一集曰备录。年来餬口四方，未遑删订，以成一家之书。叹精力之已衰，惧韦编之莫就，庶后之人有同志者为续而传之，俾区区二十余年之苦心不终泯没尔。

　　○下学指南序 

　　今之言学者必求诸语录，语录之书始于二程，前此未有也。今之语录几于充栋矣。而淫于禅学者实多，然其说盖出于程门。故取慈溪黄氏日钞所摘谢氏、张氏、陆氏之言，以别其源流，而衷诸朱子之说。夫学程子而涉于禅者，上蔡也，横浦则以禅而入于儒，象山则自立一说，以排千五百年之学者，而其所谓「收拾精神，扫去阶级」，亦无非禅之宗旨矣。后之说者递相演述，大抵不出乎此，而其术愈深，其言愈巧，无复象山崖异之迹，而示人以易信。苟读此编，则知其说固源于宋之三家也。呜呼！在宋之时，一阴之姤也，其在于今，五阴之剥也。有能繇朱子之言，以达夫圣人下学之旨，则此一编者，其硕果之犹存也。孟子曰：「能言距杨墨者，圣人之徒也。」得不有望于后之人也夫！

　　○吴才老韵补正序 

　　余为唐韵正，已成书矣。念考古之功，实始于宋吴才老，而其所著韵补，仅散见于后人之所引而未得其全。顷过东莱任君唐臣，有此书，因从假读之月余。其中合者半，否者半，一一取而注之，名曰韵补正，以附古音表之后。如才老可谓信而好古者矣。后之人如陈季立、方子谦之书，不过袭其所引用，别为次第而已。今世甚行子谦之书，而不知其出于才老，可叹也。然才老多学而识矣，未能一以贯之，故一字而数叶，若是之纷纷也。夫以余之言剪陋，而独学无朋，使得如才老者与之讲习，以明六经之音，复三代之旧，亦岂其难，而求之天下，卒未见其人，而余亦已老矣，又焉得不于才老之书而重为之三叹也夫！

　　○书故总督兵部尚书孙公清屯疏后 

　　国家当危乱之日，未尝无能任事之人，而尝患于不用；用矣，患不专；用之专且效矣，患于轻徙其官，使之有才不得遂其用，以至于败，而国随之。若总督兵部尚书孙公之事，可悲矣！方崇祯朝，流贼为秦患且五六年，天子一旦用公巡抚陕西，于是兵且日增而饷绌。公以为国家之所以足军食者，屯田也。承平既久，而额设之田乃为权豪有力者所据，以至隐占侵没，弊孔百出而军食亏；军食亏，而国家且不得一军之用，是国家之患不在贼，而在隐占侵没之人也。于是下令清屯，健丁一授田百亩，免其租，课其余地，分为三等，征粮济饷。先行之于西安三卫，而军果大哗，斩李进成等七人而后定。持之不变，期月之间，所清厘而归之天子者，计兵得九千余，饷银一十四万。天子为降诏褎赏进秩，而关中之贼或斩、或擒、或抚。三年，关中几无贼矣，而东边告急。天子用武陵杨公之言，召公入援。遂用之督师蓟州，又移之保定，而公请陛见，不许，因以病辞，且得罪，下狱。及贼陷襄雒，复出公总督军务，公至关中而事已不可为矣。使当日用他将统勤王之师，而自陕以西悉委之公，十年而奏其效，则他边方虽溃败，而公必能为国家保有关中，以待天子；且使贼不得关中，必不敢长驱而向阙也。一诏移公，而国之存亡乃判于此。予读公清屯疏及文移而深有感焉。公之子世瑞世宁，请为公立传，而功状缺佚，不得其详。故特举其大者书之于此，以见公以一身而系天下之重。然则天下未尝无人，而患于不用；又患于用之而徙。用徙之间无几何时，而大事已去，此忠臣义士所以追论而流涕者。呜呼！先帝末年之事，可胜叹哉！

　　○广师 

　　苕文汪子刻集，有与人论师道书，谓：「当世未尝无可师之人，其经学修明者，吾得二人焉，曰：顾子宁人，李子天生。其内行淳备者，吾得二人焉。曰：魏子环极，梁子曰缉。」炎武自揣鄙劣，不足以当过情之誉，而同学之士，有苕文所未知者，不可以遗也，辄就所见评之。夫学究天人，确乎不拔，吾不如王寅旭；读书为己，探赜洞微，吾不如杨雪臣；独精三礼，卓然经师，吾不如张稷若；萧然物外，自得天机，吾不如傅青主；坚苦力学，无师而成，吾不如李中孚；险阻备尝，与时屈伸，吾不如路安卿；博闻强记，群书之府，吾不如吴任臣；文章尔雅，宅心和厚，吾不如朱锡峙鬯；好学不倦，笃于朋友，吾不如王山史精心六书，信而好古，吾不如张力臣。至于达而在位，其可称述者，亦多有之，然非布衣之所得议也。

　　○与卢某书 

　　夙仰鸿名，未获奉教，良深倾仰。兹有白者：阊门外义学一所，中奉先师孔子，旁以寒宗始祖黄门公配食。黄门，吴人，而此地为其读书处，是以历代相承，未之有改。尝为利济寺僧所夺，寒宗子姓讼而复之，史郡伯祁抚台记文昭然可据，非若乡贤祠之列置前献，可以递增也。近日瞻拜间，忽添一卢尚书牌位，不胜疑讶，问之典守，则云：有令侄欲为奉祀生员，而借托于此者。夫尚书为君家始祖，名德着闻，与我祖黄门岂有优劣？然考尚书当日固尝从祀学宫，而嘉靖九年奉旨移祀其乡矣。尚书之乡为涿郡逐县，则今之涿州也；尚书之官为九江庐江二郡太字，则今之庐州寿州也。汉史本传尚书当日足迹从未至吴，既非吴人，又非吴官，为子孙者欲立家祠，自当别刱一室，特奉一主，而偪处异姓之卑宫，援附无名之血食，于义何居？夫吴中顾陆，河北崔卢，并是名门，各从本望。天下之忠臣贤士多矣，国家之制，止于名宦乡贤，是以苏州府志载本君氏族一卷，有顾无卢；载本郡祠庙一卷，有顾野王而无卢某。府志出自君家教谕所修，乃犹不敢私为出入，岂非前哲之公心，史家之成法，固章章若此乎？夫国乘不书，碑文不纪，宪册不载，邦人不知，既非所以章先德而崇大典，又况几筵不设，炉供不具，而以尺许之木主，侧置先师之坐隅，于情为不安，于理为不顺。寒宗子姓啧有繁言，不佞谓范阳大族，岂无知礼达孝之士，用敢直陈于左右，伏祈主持改正，使两先贤各致其尊崇，而后裔得免于争讼，所全实多矣。临楮翘切！

　　○答友人论学书 

　　大学言心不言性，中庸言性不言心。来教单提心字而未竟其说，未敢漫为许可，以堕于上蔡、横浦、象山三家之学。窃以为圣人之道，下学上达之力，其行在孝弟忠信；其职在洒扫应对进退；其文在诗、书、三礼、周易、春秋；其用之身，在出处、辞受、取与；其施之天下，在政令、教化、刑法；其所著之书，皆以为拨乱反正，移风易俗，以驯致乎治平之用，而无益者不谈。一切诗、赋、铭、颂、赞、诔、序、记之文，皆谓之巧言而不以措笔。其于世儒尽性至命之说，必归之有物有则，五行、五事之常，而不入于空虚之论。仆之所以为学者如此，以质诸大方之家，未免以为浅近而不足观，虽然，亦可以弗畔矣夫。杨子有云：「多闻则守之以约，多见则守之以卓。少闻则无约也，少见则无卓也。」此其语有所自来，不可以其出于子云而废之也。世之君子苦博学明善之难，而乐夫一超顿悟之易，「滔滔者天下皆是也」，无人而不论学矣，能弗畔于道者谁乎？相去千里，不得一面，敢率其胸怀，以报嘉讯，幸更有以教之。

　　○与友人辞往教书 

　　羇旅之人，疾病颠连，而托迹于所知，虽主人相爱，时有蔬菜之供，而饔飧一切自给，在我无怍，于彼为厚，此人事之常也。若欲往三四十里之外，而赴张兄之请，则事体迥然不同。必如执事所云：有实心向学之机，多则数人，少则三四人，立为课程，两日三日一会，质疑问难，冀得造就成材，以续斯文之统，即不能尽依白鹿之规，而其遗意须存一二，恐其未必办此，则徒餔啜也，岂君子之所为哉？一身去就，系四方观瞻，不可不慎！广文孙君与弟有旧，同张兄来此，剧论半日，当亦知弟为硁硁踽踽之人矣。

　　○规友人纳妾书 

　　董子曰：「君子甚爱气而谨游于房。是故新壮者十日而一游于房，中年者倍新壮，始衰者倍中年，中衰者倍始衰，大衰者以月当新壮之日，而上与天地同节矣。」炎武年五十九，未有继嗣，在太原遇傅青主，浼之诊脉，云尚可得子，劝令置妾，遂于静乐买之。不一二年而众疾交侵，始思董子之言而瞿然自悔。立侄议定，即出而嫁之。尝与张稷若言：青主之为人，大雅君子也。稷若曰：「岂有劝六十老人娶妾，而可以为君子者乎？」愚无以应也。又少时与杨子常先生最厚，自定夫亡后，子常年逾六十，素有目眚，买妾二人，三五年间目遂不能见物。得一子已成童而夭亡，究同于伯道。此在无子之人犹当以为戒，而况有子有孙，又有曾孙者乎？有曾孙而复买妾，以理言之，则当谓之不祥；以事言之，则朱子斗诗有所谓好人叹者，即西安府人，殷鉴不远也。伏念足下之年五十九同于弟，有目疾同于子常，有曾孙同于西安之「好人」，故举此为规，未知其有当否？

　　○答徐甥公肃书 

　　幼时侍先祖，自十三四岁读完资治通鉴后，即示之以邸报，泰昌以来颇窥崖略。然忧患之余，重以老耄，不谈此事已三十年，都不记忆。而所藏史录奏状一二千本，悉为亡友借观，中郎被收，琴书俱尽。承吾甥来札惓惓勉以一代文献，衰朽讵足副此！既叨下问，观书柱史，无妨往还，正未知绛人甲子，郯子云师，可备赵孟、叔孙之对否耳。夫史书之作，鉴往所以训今。忆昔庚辰、辛巳之间，国步阽危，方州瓦解，而老成硕彦，品节矫然。下多折槛之陈，上有转圜之听。思贾谊之言，每闻于谕旨：烹弘羊之论，屡见于封章。遗风善政，迄今可想。而昊天不吊，大命忽焉，山岳崩颓，江河日下，三风不儆，六逆弥臻。以今所覩国维人表，视昔十不得二三，而民穷财尽，又倍蓰而无算矣。身当史局，因事纳规，造■〈桼阝〉之谟，沃心之告，有急于编摩者，固不待汗简奏功，然后为千秋金镜之献也。关辅荒凉，非复十年以前风景，而鸡肋蚕丛，尚烦戎略，飞刍挽粟，岂顾民生。至有六旬老妇，七岁孤儿，挈米八升，赴营千里，于是强者鹿铤，弱者雉经，阖门而聚哭投河，并村而张旗抗令，此一方之隐忧，而庙堂之上或未之深悉也。吾以望七之龄，客居斯土，饮瀣餐霞，足怡贞性，登岩俯涧，将卜幽栖。恐鹤唳之重惊，即鱼潜之非乐，是以忘其出位，贡此狂言，请赋祈招之诗，以代麦丘之祝。不忘百姓，敢自托于鲁儒；维此哲人，庶兴哀于周雅。当事君子倘亦有闻而叹息者乎？东土饥荒，颇传行旅，江南水旱，亦察舆谣。涉青云以远游，驾四牡而靡骋，所望随时示以音问，不悉。

　　○与杨雪臣 

　　想年来素履康豫，盛德日新，而愚所深服先生者，在不刻文字，不与时名。至于朋友之中，观其后嗣，象贤食旧，颇复难之。郎君博探文籍而不赴科场，此又今日教子者所当取法也。人苟徧读五经，略通史鉴，天下之事，自可洞然，患在为声利所迷而不悟耳。向者日知录之刻，谬承许可，比来学业稍进，亦多刊改。意在拨乱涤污，法古用夏，启多闻于来学，待一治于后王，自信其书之必传，而未敢以示人也。若音学五书，为一生之独得，亦足羽翼六经，非如近时拾渖之语，而亦不肯供他人捉刀之用，已刻之淮上矣。平生志行，知己所详，惟念昔岁孤生，漂摇风雨，今兹亲串，崛起云霄，思归尼父之辕，恐近伯鸾之灶。且九州岛历其七，五岳登其四，未见君子，犹吾大夫，道之难行，已可知矣。尔乃徘徊渭川，留连仙掌，将营一亩，以毕余年。然而雾市云岩，人烟断绝，春畦秋圃，虎迹纵横。又不能不依城堡而架椽，向邻翁而乞火，视古人之栖山饮谷者，何其不侔哉！世既滔滔，天仍梦梦，未知此生尚得相见否？辄因便羽，附布区区。

　　○与戴耘野 

　　一别廿载，每南望乡关，屈指松陵数君子，何尝不缅想林宗，长怀仲蔚，音仪虽阔，志向靡移。其如一鴈难逢，双鱼莫寄，而故人良友存亡出处之间，又不禁其感涕矣！遥审素履无恙，风节弥高，已成三辅之书，独表千秋之躅。晨星硕果，非君而谁？弟生罹多难，沦落异邦，长为率野之人，无复首丘之日。然而九州岛历其七，五岳登其四，今将卜居太华，以卒余龄。百家之说，粗有窥于古人，一卷之文，思有裨于后代，此则区区自矢而不敢惰偷者也。关中诗五首、寄次耕诗一首呈览，可以征出处大概。昔年有纂录南都时事一本，可付既足持来。尊着流寇编年、殉国汇编，闻已脱藳，所恨道远无从披读。敬伫德音，以慰悬企！

　　○与潘次耕 

　　接手扎如见故人，追念痛酷，其何以堪！古人于患难之余，而能奋然自立，以亢宗而传世者，正自不少，足下勉旃，毋怠！承谕负笈从游，古人之盛节，仆何敢当！然中心惓惓，思共晨夕，亦不能一日忘也。而频年足迹所至，无三月之淹，友人赠以二马二骡，装驮书卷，所雇从役，多有步行，一年之中，半宿旅店，此不足以累足下也。近则稍贷赀本，于鴈门之北，五台之东，应募垦荒。同事者二十余人，辟草莱，披荆棘，而立室庐于彼。然其地苦寒特甚，仆则遨游四方，亦不能留住也。彼地有水而不能用，当事遣人到南方，求能造水车、水碾、水磨之人，与夫能出资以耕者。大抵北方开山之利，过于垦荒，蓄牧之获，饶于耕耨，使我有泽中千牛羊，则江南不足怀也。列子「盗天」之说，谓取之造物而无争于人。若今日之江南，锥刀之末将尽争之，虽微如蠛蠓，亦岂得容身于其间乎？文渊子春并于边地立业，足下倘有此意，则彼中亦足以豪，但恐性不能寒，及家中有累耳。徐介白久不通书，为我以此字达之，知区区未死，宇内犹有一故人也。

　　○答毛锦衔 

　　异姓为后见于史者，魏陈矫本刘氏子，出嗣舅氏，吴朱然本姓施，以姊子为朱后，惟此二人为贤，而贾谧之后充，则有莒人灭鄫之议矣。惟晋书有一事与君家相类，云吴朝周逸，博达古今，逸本左氏之子，为周氏所养。周氏自有子，时人有讥逸者，逸敷陈古事，卒不复本姓，学者咸谓为当。然亦未可引以为据，以经典别无可证也。

　　○与毛锦衔 

　　比在关中，略仿横渠蓝田之意，以礼为教。夫子尝言：「博学于文，约之以礼。」而刘康公云：「民受天地之中以生，所谓命也。是以有动作礼义威仪之则，以定命也。」然则君子之为学，将以修身，将以立命，舍礼其何由哉？吾之先元叹丞相在吴先主朝，以严见惮，先主每言：「顾公在坐，使人不乐。」吾见近来讲学之师，专以聚徒立帜为心，而其教不肃，故欲反其所为。卫诗言武公之德曰：「瑟兮僴兮，虽不能至，然心向往之。」倘有如阮籍之徒，猖狂妄行，而嫉礼法为仇雠者，则亦任之而已。忆昔万历庚申，吾年八岁，今年元旦作一对曰：「六十年前二圣升遐之岁，三千里外孤忠未死之人。」便中有字与吴门，可代为录此，与一二耆旧知心者观之，知此迂拙之叟犹在人间耳。一诗并附。

　　◇亭林余集◇ 

　　亭林先生余集序 
　　附　亭林先生余集序 
　　庙号议 
　　庙讳御名议 
　　书太虚山人象象谭后 
　　三朝纪事阙文序 
　　中宪大夫山西按察司副使寇公墓志铭 
　　文林郎贵州道监察御史王君墓志铭 
　　常熟陈君墓志铭 
　　从叔父穆庵府君行状 
　　先妣王硕人行状 
　　与潘次耕札之一 
　　与潘次耕札之二 
　　与潘次耕札之三 
　　与潘次耕札之四 
　　与潘次耕札之五 
　　与任钧衡 
　　与陆桴亭札 

　　●亭林先生余集序 

　　予年十六时，应童子试，至昆山。仲兄自家省余，一日，偕出游于市，见抄本亭林集一帙，兄得而售之以授予。予阅其文，中多点窜，意先生所手定。以既刻本校之，其所佚者十余篇，盖编集时为门人所削者也。然先生生平忠孝大节，实具见于此，其不可以无传也。爰录而序之曰：文之至者必根于天性，古之人忠孝之实郁于中，磅■〈石薄〉 于外，明而为日月，怒而为雷霆，流而为江湖，其气充乎天地，故天地间气之所之，莫非其文之所著也。其有不容已于言者，于以自宣其忠孝之实，而其文亦遂与天地之气上下同流，亘古而不息。稽古唐、虞、三代、禹、皋陶、益、稷之谟，伊、周之训诰，大小雅正变之诗尚矣，下至屈原、贾生、刘子政、诸葛孔明、陆敬舆、刘去华、陈同甫、文宋瑞、郑所南诸公，其生平未尝求工于文，不过道其意所欲言而止。而后之人读其文，往往感愤流涕，不能自己，若生当其时而身其忧患者。盖忠孝之实无间于人人，唯此诸公能先得我心之所同然耳，而岂一人一世之事哉？亭林顾先生闲代通儒，有扶世立教之志，而生逢革命，无所发抒，孤忠磊磊，至老不渝。其所为文，至于家国存亡之际，慷慨伤怀，天性激发，以视屈原、贾生，未知其孰先而孰后也。先生尝受官唐王，时见于文，故编集者不能无隐避。然伏观明史，凡明臣之自靖于诸王者，皆大书而表之。我朝教忠之意，至深远矣。彼区区务为隐讳者，岂足以识大公之道，昭然为万古立臣子之大防也哉？昔所南心史沈古井中，垂三百年而复出于世，今先生没且百年，而斯文乃属于予，是殆有一偶然者。诗曰：「民之秉彝，好是懿德。」吾侪亦勉而求尽乎忠孝之实，以副先生扶世立教之志，则先生之言虽不效于时，其有功于后世为何如也？乾隆三十八年，冬十月，长洲后学彭绍升序。

　　●附　亭林先生余集序 

　　予年十六时，应童子试，至昆山。仲兄自家省余，一日偕出游于市，见抄本亭林集一帙，兄售而得之以授予。予阅其文，中多点窜，意先生所手定，以既刻本校之，其九篇所失不著录，盖编集时为门人所削去者也。然先生生平忠孝大节，实具见于此，其不可以无传也。已而又从吴江故家得手帖五通，并录而序之曰：文之至者必根于天性，古之人全忠孝之实，以成其身，外感于所遇，以成其行，明而为日月，怒而为雷霆，流而为江湖，其气充乎天地，故天地间气之所云，即莫非其文之所著也。其有不容已于言以宣其忠孝，而其文亦遂与天地之气上下同流，亘古今不息。稽古唐、虞、三代、禹、皋陶、益、稷之谟，伊、周之训诰，大小雅正变之诗尚矣，下此屈原、贾生、刘子政、诸葛孔明、陆敬舆、刘去华、陈同甫、文宋瑞、郑所南诸公，其生平未必其工于言，不过道其意中所欲言。而后之人读其文，往往感愤流涕，不能自己，若生当其时而身其忧患者。盖忠孝之实无间于人人，诸公第先得我心之所同然，而岂一人一世之事哉！亭林顾先生间代通儒，有扶世立教之志，而生逢革命，无所发抒，孤忠磊磊，至老不渝。其所为文，至于家国存亡之际，慷慨伤怀，或扬声哀号，或幽忧饮泣，以视屈原、贾生诸公时遇不同，同一天性激发而已矣。先生尝受官唐王，时见于文，故编集者不能无隐避。然伏观明史，凡明臣之自靖于诸王者，皆大书而表之。我朝教忠之意，至深远矣。彼区区务为隐讳者，岂足以识大公至正之道，烝民共秉之性，昭万古臣子之坊，而缪执为一人一世之私也，不少固矣乎？传曰：「天地之性人为贵。」又曰：「人之欲善，谁不如我。」则是十余篇书不患其不传，是十余篇者传而后先生扶世立教之志，得大鬯而无憾。言虽不获效于时，其有功于后世为何如也。乾隆三十八年，冬十月，彭绍升序。

　　亭林余集

　　○庙号议 

　　臣闻之礼曰：「祖有功而宗有德。」昔在商时，贤圣之君六七作而称宗者三：太宗、中宗、高宗而已。汉室之兴，文曰太宗，武曰世宗，宣曰中宗，惠、景、昭三帝皆不称宗，是知帝以系君人之统，宗以表前人之德，是以帝祧而宗不祧，此仁之至，义之尽也。本朝循唐宋之制，二祖以下列圣无不称宗，若建文君及景皇帝皆履帝位而不终，故宪宗之追谥郕戾王也，曰恭仁康定景皇帝。夫称帝以致其仁，不称宗以致其义，万世之下，无可复议者矣。惟建文君未追谥，二百年以来臣子之情有遗恫焉，而南渡之初，乃追上建文君谥曰嗣天章道诚懿渊恭觐文扬武克仁笃孝让皇帝，庙号惠宗：追上景皇帝谥曰：符天建道恭仁康定隆文布武显德崇孝景皇帝，庙号代宗。夫代宗二字，惟唐有之。唐讳世，改世曰代，代宗即世宗也。本朝既有世宗，而复号代宗可乎？惠宗二字，元人之所以号其末帝者也。加之建文君，似亦未协。臣请勅廷臣会议：景皇帝宜从成化之谥，建文君可别上尊谥，而皆不必称宗。若以除去尊号为嫌，则古之人有行之者矣。汉王莽上元帝庙号曰高宗，成帝庙号统宗，平帝庙号元宗，建武中皆去之。后汉和帝庙号穆宗，安帝庙号恭宗，顺帝庙号敬宗，桓帝庙号威宗。初平元年，有司奏：「四帝无功德，不宜称宗，请除尊号。」制曰：「可。」唐高宗太子弘追谥孝敬皇帝，庙号义宗。开元六年有司上言：「准礼不合称宗。」于是停义宗之号，当时之人未有非之者也。又按唐书，德宗初立，礼仪使吏部尚书颜真卿上言：上元中，政在宫壸，始增祖宗之谥。玄宗末，奸臣窃命，列圣之谥有加至十一字者。按周之文武，言文不称武，言武不称文，岂盛德所不优乎？盖称其至者故也。故谥多不为褎，少不为贬。今列圣谥号太广，有踰古制，请自中宗以上皆从初谥：睿宗曰圣真皇帝，玄宗曰孝明皇帝，肃宗曰孝宣皇帝，以省文尚质，正名敦本。」上命百官集议，儒学之士皆从真卿议，独兵部侍郎袁傪官以兵进奏言：「陵庙玉册木主皆已刊勒，不可轻改。」事遂寝。不知陵中玉册所刻，乃初谥也。史家之言亦以真卿为是。今若裁二帝之称宗，以致严于二祖列宗，此则酌文质之中，而体亲亲之杀者也，亦何嫌乎？臣又按大明会典 【 自注：引会典有阙。盖自正统七年十月，太皇太后张氏崩，上尊谥曰诚孝恭肃明德宏仁顺天启圣太皇太后，后遂因之。此杨士奇、胡濙诸臣不学之故也。】 及世宗实录：成化二十三年，孝宗即位，追上母妃纪氏尊谥曰孝穆慈惠恭恪庄僖崇天承圣皇太后；弘治十七年，上圣慈仁寿太皇太后周氏尊谥曰孝肃贞顺康懿光烈辅天成圣太皇太后；嘉靖二年，追上寿安皇太后邵氏尊谥曰孝惠康肃温仁懿顺协天佑圣皇太后，七年复追称太皇太后。十五年，上谕夏言以皇太后、太皇太后乃生时尊称，似当更定。东阁集议上言：「孝肃太皇太后请止称孝肃贞顺康懿光烈辅天成圣皇后，不用睿字，孝穆皇太后止称孝穆慈惠恭恪庄僖崇天承圣皇后，孝惠太皇太后止称孝惠康肃温仁懿顺协天佑圣皇后，俱不用纯字。则嫡庶之称可别，夫妇之分无嫌，尊亲之道兼尽。」上从之。此则皇太后、太皇太后之称，第致尊于生事之时，而不加之升祔之后，可以垂法于后世矣。南渡之初，尊皇妣某氏曰孝诚端惠慈顺贞穆皇太后，皇祖妣郑氏曰孝宁温穆庄惠慈懿宪天裕圣太皇太后，当日礼臣亦未稽之于会典也。臣考唐书后妃传，顺宗庄宪皇后王氏崩，初称谥曰庄宪皇太后，礼仪使郑絪议：「秦、汉以来，天子之后称皇后，母称皇太后，祖母称太皇太后，崩亦如之。加『太』者，所以别尊称也。若谥册入陵，神主入庙，即当除去『太』字。开元六年，太常奏昭成皇太后谥号曰：『入庙称后，义系于夫；在朝称太后，义系于子。』此载诸史册，垂之不刊」者也。宋史礼院亦言：「太者生事之礼，不当施于宗庙。」而通鉴梁豫章王栋即位，追尊其祖母金华敬妃为敬太皇太后。胡三省注亦以为非。又考宋臣吕祖谦读诗记曰：「挚仲氏任，系其夫而言也，太任，系其子而言也。」稽之故事，合之经义，太之一字实不可通，所当循嘉靖十五年之例，一体改正者也。臣又恭读烈皇帝尊号有揆文奋武四字，按书禹贡：「五百里绥服，三百里揆文教，二百里奋武卫。」孔安国传曰：「揆，度也。度王者文教而行之，三百里皆同。」又曰：「文教外之二百里奋武卫，天子所以安。」蔡沈传曰：「绥服内取王城千里，外取荒服千里，介于内外之间，故以内三百里揆文教，外二百里奋武卫。」文义甚明，用之尊谥，实所未安。臣闻当日南京新立，邦礼繁多，礼部尚书顾锡畴素不考古，一切谥号悉听其门人谢复元撰定，以不学之宗伯，任委巷之小夫，逞其胸臆，目无旁人，以至谥册一颁，天下用为讥笑。今当圣明御极之日，可不亟为更定乎？记曰：「非天子不议礼。」孟子曰：「礼之实，节文斯二者」是也。定一代尊亲之制，以告宗庙，以垂子孙，事如有待，臣不胜惓惓。谨议。

　　○庙讳御名议 

　　臣闻讳名之礼，始自周人。然记曰：「既卒哭，宰夫执木铎以命于宫曰：舍故而讳新。」不于其生也。又曰：「二名不偏讳，诗书不讳，庙中不讳，临文不讳。」讳者所以为恭，不讳者所以为信，此圣人之法，传之万世而不易者也。自汉以下，人君之讳乃至不胜其繁，而本朝之制则有不然者。伏读大明会典：凡进表笺及一应文字，遇有御名庙讳，合依古二名不偏讳，嫌名不讳，写字之际，不必缺其点画；惟二字相连，必须回避。又大明律一款：「凡上书奏事误犯御名及庙讳者，杖八十；余文书误犯者，笞四十；若为名字触犯者，杖一百；其所犯御名及庙讳声音相似，字样各别，及有二字止犯一字者，皆不坐罪。」此本朝之制所以远轶汉唐而上同周礼者也。古之讳也以敬，今之讳也以文；以敬则少而不为简，以文则讳日多而敬日衰。故太祖高皇帝之制讳，稍阔略于其文，乃所以责臣子之敬也。崇祯以后，诚薄而文繁，于是有徧讳二名，假借别字。臣窃以祖制求之，其可议者有五：夫君前臣名，父前子名，天下之通义也。春秋书：「桓公六年，九月丁卯，子同生。」同，庄公名也。不讳者，君前父前之义也。书顾命：「逆元子钊于南门之内。」钊，康王名也。不讳者，君前父前之义也。国史为一代之书，不载帝讳，何以传信后世？臣请依历朝实录之例，于列圣建立之初，大书曰立皇子某为皇太子，曰立皇子某为某王。并直书御名，不必减去点画，以合君前父前之义。此后除郊庙祝文外，并不再见御名，以尽臣子讳君之礼，此所当议者一也。御名下一字，惟皇帝用之；上一字，则皇帝与诸王宗室之所同也。历朝实录并不讳上一字，如汉王高煦之类并从直书，亦不减去点画。今则以常为尝，由为繇，将欲广讳名之义，而不知擅改赐名，变乱玉牒，反为臣子之大罪。再考庙讳上一字，如以太祖之讳而避之，则列圣之称元年，其可改乎？如以仁宗之讳而避之，则庙号之称高皇帝，其可改乎？又如孝洁肃皇后谥号有翊圣字，神宗之世何以不改乎？又考历科试录命题，如宪宗朝成化七年山东乡试：「子贡曰见其礼而知其政」一节；十六年山西乡试：「孔子有见行可之仕」一节；武宗世宗朝则正德二年河南乡试：「博厚所以载物也」二句；嘉靖七年福建乡试，十七年会试，并「博厚所以载物也」一节；十六年顺天乡试：「天地之道博也厚也」一节；二十二年应天乡试：「今夫天」二段中有广厚字；二十八年浙江乡试：「博厚配地」一节；三十一年四川乡试：「博厚所以载物也」二节；四十年顺天乡试：「久则征」四句中有二博厚字；熹宗朝则天启元年四川乡试：「民可使由之」，皆不避御名上一字。又如宪宗成化十三年应天乡试：「孟子曰君子深造之以道」一章；武宗正德十一年福建山西乡试，并「日月有明，容光必照焉」，皆不避御名下一字。请依祖制：诗书史传之文凡二字不相连者，并许直书，自所作文避下字不避上字，此所当议者二也。天下卫、府、州、县之名，同于庙讳者甚多。臣考英宗朝不改镇海、镇江、镇沅、镇远卫府等名；宪宗朝不改深州、深泽等名；武宗朝不改日照县；至万历三年始改钧州为禹州；崇祯某年改洛阳、洛南、洛平等县俱作雒。一则别赐新名，一则古字通用，并为合理。若圣安皇帝讳本从山，而松字自是韩宪王讳，乃一切改之，又不知古字有■〈沿，木代氵〉■〈穴上呆下〉可通，松江之本作淞，而并改嵩字，文疏义舛。臣考周厉王名胡，不改胡国，秦庄襄王名楚，改楚为荆，岂周人之尊其君，反不若秦人哉？本朝讳制阔略，正同周人，一洗嬴秦以来之陋。一切地名除禹州、雒阳、雒南、雒平外，合并仍旧，此所当议者三也。又人名犯庙讳者：方国珍犯仁祖庙讳，刘基犯宣宗庙讳，邓镇犯英宗庙讳，胡深、寇深犯宪宗庙讳，魏校犯熹宗庙讳，此类尚多，考之实录，并从直书。夫以臣子之名上同君父，虽一先一后，本自无妨；而大书屡书，恐亦未便。记曰：「与君之讳同，则称字。」请依沈约宋书例，于本传首曰：名某字某，名犯某宗庙讳，以字行。而传中并称其字。然臣又考元史修于洪武二年，中有卜天璋传，竟直书不减点画，此则圣祖之时已定不讳二名之义，此所当议者四也。康叔名封，卫之祖也，而其官有仪封人；太祖设官光禄寺，有珍羞署，不避仁祖庙讳；武宗之世不改照磨。崇祯中，始以官名之同于庙讳御名者，改作较字简字，义既不协，音又各殊，若欲将此之文一一追改，实有未便。此所当议者五也。臣伏覩皇上中兴，命儒臣纂修国史之日，窃谓宜申祖宗之典，颁画一之规，以垂之万世。又恐后之人臣守妇寺之忠，而不达敬君之义，是以据典详陈。臣又尝考唐书，高宗显庆五年正月，诏曰：「孔宣设教，正名为首，戴圣垂文，诗书不讳。比见钞写古典，至于朕名，或缺其点画，或随便改换，恐六籍雅言会意多爽，九流通义指事全违。自今以后，缮写旧典文书，并宜使成，不须缺画改字。」而宋史言高宗时进士卷有犯御名者，帝曰：岂以朕名妨人进取邪？令寘本等。史家书之以为美谈。况今日圣明卓见，超出千古，必有一洗汉唐之陋，而为万世之法者矣。谨议。

　　○书太虚山人象象谭后 

　　臣炎武年六十七，寻阅故簏，得三十年前所录太虚山人象象谭一书。其中有曰：亲王朝觐曰宗人，仕格曰王官，曰藩禄，曰嘉靖重修宗藩条例。其言皆本皇祖之心，而悲后世之敝。其引汉臣之言曰「有白头老人教臣言者」，可谓发愤而深痛者矣。臣乃稽首流涕而为之说曰：呜呼！自天子而下，一等为亲王，又一等为郡王，此皆天子之子若孙，不相悬也。其在于诗曰「本支百世」，故天子本也，亲王枝也，宗室叶也，故福先上，祸先下。萧衍之篡齐也，先杀诸王而后代其主；韩建朱全忠之弱唐也，先戕十六宅而后弒昭宗。祸及亲王，此及天子之渐也。先帝中年，德鲁二王戕于敌，福、唐、襄、郑、崇五王戕于贼，汴水决而周宗鱼，藩封之难无岁不告。先帝赫然震怒，而无所以御之之计，不三四年京师沦覆，天子之祸与亲王同一辙，岂不哀哉！昔太祖高皇帝时，二十四王并皆少壮，分封之国，往往连跨数十城，护卫军至一二万，而又有行边之命，都司卫所并受节制。以故有北平之事，乐安、南昌缘之以起，异日大臣无不以削弱王府为务。嗣位诸王又皆生深宫之中，长妇人之手，无不广置田庄，放情酒色，而所在有司之兵又皆文具，及贼骑至城，而亲王之势与齐民无异。逆贼见藩封之大，所向辄陷，而国家无如之何也，则以为天子之都，亦将如是而已，是以直犯京师而不之忌，岂非势之相因者哉！诗曰：「宗子维城。无俾城坏，无独斯畏。」呜呼！先帝畏之矣。使是书之论得行于数十年之前，足以隆藩维而重国势，当不至于今日。逮乎福京即位，而封唐邓诸王，然且无土无民，而当权臣跋扈之际，事已不可为矣。臣故阐其义于睿着之末，以为来者鉴。

　　○三朝纪事阙文序 

　　臣祖父某，盖古所谓隐君子也。年五十一而始抱臣炎武为孙。臣幼而多病，六岁，臣母于闺中授之大学，七岁就外傅，九岁读周易。自臣母授臣大学之年，而东方兵起，白气亘天。明年三月，覆军杀将。及臣读周易为天启之初元，而辽阳陷，奢崇明、安邦彦并反。其明年，广宁陷，山东白莲教妖民作乱。一日，臣祖指庭中草根谓臣曰：「尔他日得食此幸矣！」遂命之读古兵家孙子、吴子诸书，及左传、国语、战国策、史记。年十一，授以资治通鉴。已而三畔平，人心亦稍定。而臣祖故所与往来老人谓臣祖曰：「此儿颇慧，何不令习帖括，乃为是阔远者乎？」于是令习科举文字，已遂得为诸生，读诗、尚书、春秋。而先帝即位，天下翕然，以为中兴更化之主，无复向时危迫之意。以臣益长，从四方之士征逐为名。臣祖年益老，更日以科名望臣。又当先帝颁孝经、小学厘正文字之日，臣乃独好五经及宋人性理书，而臣祖乃更诲之，以为士当求实学，凡天文、地理、兵农、水土，及一代典章之故不可不熟究。而臣有妻，又有四方征逐之事，不能日在膝下，臣祖亦不复朝夕课督如异时矣。臣祖生于饶州官舍，随臣曾祖之官广西、山东、南京，一切典故悉谙，而当日门户与攻门户之人，两党之魁皆与之游。臣祖年七十余矣，足不出户，然犹日夜念庙堂不置。阅邸报，辄手录成帙。而草野之人独无党，所与游之两党者，非其中表则其故人，而初不以党故相善。然因是两喜两怒之言，无一不入于耳，而具晓其中曲折，亦时时为臣言一二。固问，则又曰：「汝习经生言，此非所急也。」臣祖老尚康强，而臣少年好游，往往从诸文士赋诗饮酒，不知古人爱日之义。而又果以为书生与国家之故，失请于趋庭之日，而臣祖弃臣以没。已而两京沦覆，一身奔亡，比年以来，独居无事，始出其簏中臣祖所手录，皆细字草书，一纸至二千余字。而自万历四十八年七月，至崇祯七年九月共二十五帙，中间失天启二年正月至五年六月，而其后则臣祖老不能书，略取邸报标识其要。然吴中报比之京师，仅得十五，亦无全抄，而臣祖所标识者，兵火之余，又十失其一二。臣伏念国史未成，记注不存，为海内臣子所痛心，而臣祖二十年抄录之勤，不忍令其漫灭，以负先人之志。于是旁搜断烂之文，采而补之，书其大略，其不得者则阙之，名曰三朝纪事阙文。非敢比于成书，以备遗忘而已。世之君子尚怜其志而助之见闻，以卒先人之绪，其文武之道实赖之，而臣祖之遗书亦得以不朽矣。

　　○中宪大夫山西按察司副使寇公墓志铭 

　　天启六年，寇公为苏州知府，炎武年十四，以童子试见公，被一言之奖。于今五十有四年，而始得至同官拜公于墓下。其年二月某日，公之次子泰征迁公之兆，改葬于县东南之义兴原，而属余为之铭。余苏人也，公之遗事在于苏，救一方之困，而定仓卒之变，为余所目见者，不可以无述。往者熹庙之时，太监魏忠贤擅政。苏松道参政朱童蒙者，以杖杀不辜为苏人所哗，具文称病。巡抚周公起元疏劾，得旨：巡抚削职为民，擢童蒙为太仆寺少卿。俾之修怨于东林，而斥逐异己，此党祸所由起也。乃公之守苏也，未期月而遭水灾，米斗至银二钱四分。公乘舟出郊，劝民兴工筑圩，以食农民。复至阊门河干，立转般客货之法，以食市中游手之民。城中机户数千人，以年荒罢织，适宣大、延绥、甘肃遣官赍银数万互市缎匹，公又设法俵散督之织造，以食业机之民。涂无饿殍而人心帖然，则民固已诵公之德矣。奉旨征漕，而大水之后，粒米无出，百姓嚣然。巡抚既去，州县官并以朝觐赴京。公行香至城隍庙，万人群拥而呼。公问之曰：「尔何为者？」皆跪告曰：「漕米无从得尔。」公曰：「奈京仓告匮，尔辈亦有晓事者，顾策将安出？」众曰：「惟明公为民请命！」公曰：「三百亩以上纳米，三百亩以下折银，可乎？」众稽首曰：「敢不竭力以从。」公乃亲巡属县，限以期会，而手自计之，尚亏额万余石。乃括任内赎锾公费及移借帑金，招商给帖入楚买米，兑军上船陆续至江。而巡漕御史受内指，以疏请折漕四分为前抚罪，并欲陷公，驳称米色不一，勒停江口。公亲往争之曰：「罪在知府，何与军民？且吴中无米，自楚买之，安得一色？愚不知太仓之米果皆一色乎？」御史辞屈。又廉知公清正，无可罪，乃许其过江。而民既诵公之德，且服公之才略矣。于是六年春，织造太监李实疏论前抚周公及周宗建、缪昌期、周顺昌、高攀龙、李应升、黄尊素六人，欺君蔑旨，结党惑众，阻挠上供。奉旨差锦衣校尉逮捕。顺昌，吴县人也，为吏部文选司员外，素清介。士民皆愤懑不平。校尉之来，复多横索。三月辛酉，抚按等官至校尉所居西察院宣旨，有生员王节等数十人具呈率吁，百姓各执香随之，至万余人。抚按二院不能禁。校尉称旨驱之，众曰：「尔奉魏忠贤之命，焉得称旨？」直趋上堂擒校尉，群殴之，毙一人。抚按逃入溷厕。公挺身入，从容语曰：「今日周吏部赴京，未必便死。汝等作此举动，反贻之害。不如各散归家，本府与上台计，具疏保救，庶或可全。」至日晡时，众始退。公命医疗其伤者，以兵守之。而驿丞奔告：有校尉往浙江者，舟至胥门外，索供应，众共击之，火其舟。公亟出城慰谕，校尉匿舵尾下，幸不死，具衣冠送之出境。然苏人之围守校尉及周吏部者，街巷之间，千百为群，屯聚不解。而抚按亦以兵自卫。公知抚按素与织监善，说之令求解于忠贤。疏中委曲其事，而阴具舟于河。数日天雨，围者少怠，公亲往西察院谓校尉曰：「可去矣！」馈之赆并死者之槥，宵行送之出境。然后宣旨令周吏部就逮入京，而兵守空署如故。越一日，众始知已行，而惧罪仍屯不解。公密诇得首事者颜佩韦等五人，以他事摄之下狱。乃榜曰：罪人已得，余无所问。于是一麾而散。二院解严，各归衙视事。而前疏亦下，责擒首恶而已。于是同二府推官审，拟斩二人戍三人。狱上，有旨：五人俱枭示。抚按命公监刑，五人稽首谢曰：「吾等激于公义，累明公矣！」遂慷慨就戮。先是忠贤得织监密报，惧激吴民之变，彷徨累日。及抚按疏上，但谓从役李国柱踏伤偶死。阁臣亦言国体所系，不可播闻，遂依之。票旨得不深究，而缇骑自此亦不更出。然其所以周旋上下之间，化大事为小事者，公一人之力也。向非公平日之恩素结于民心，当此众怒如水火之时，焉知不激之挺而走险，以成意外之患耶！然宵人皆以公为前抚周公所厚，适旨下勘御史周宗建赃罪，公坐以旷官溺职，第追夺其俸。忠贤怒，持之不下，而于他疏批曰：「近日府官扶同，以俸作赃，明是侮朕。」公自度不免，会丁继母忧，解官归。不数月而忠贤败，使再迟之期年，公之得罪亦未可测也。按状：公讳慎字永修，其先自山西之榆次徙中部，再徙同官。祖嘉谏，肃府审理。父遵孟，文县教谕。公中万历四十四年进士，历刑部浙江司工部营缮司主事员外，迁虞衡司郎中，迁苏州知府。丁继母及父忧，崇祯元年服阕，补广平知府。在任三月，迁山西按察司副使，昌平兵备，奉勅监军。以前任苏州工部钱粮未完，降佥事，分巡冀宁，剿贼有功。敌入山西，陷崞县，公守宁武拒之甚力，颇有斩获。迁山西布政使参议，分守朔州。以崇祯八年乞休，时年五十有八。而同官先为贼所残，公归，乃卜居山寨。又八年，李自成陷长安，被执，幽于秦府。贼有知公清官，薄其追饷，放归。优游林下，读书自娱者二十七年。以四月八日无疾而逝，年九十有三。配习氏，惟孝克勤，能相夫子，以成厥家，封恭人。先公十年卒，年八十有二。子二人：瑞征、泰征，孙十二人，曾孙十人，元孙十二人，公及见元孙而没。惟公治剧定变，有叔敖、子产之风。若其七岁丧母，而哀毁如成人。迎父丧于文县，冒干戈而以柩返。捐金以济三党之阨，赈里人之饥，其善行不能尽述。而余尝至关中，一寓书于公。时公年垂九十，犹细书手答，至二百余言，其恭也如是。铭曰：
　　廉而劲，才而正。一方之人知其爱利百姓。是以当事变之来，片言而定。宜其寿考且康，而子孙蕃盛。新卜斯原，既安既靓。是公之所以返于真，以复其性者耶？

　　○文林郎贵州道监察御史王君墓志铭 

　　天下之变，莫甚乎君臣父子一旦相失而永诀终天，此人生之至痛，而古人臣之所遭未有以比也。况乎强敌压境，而将帅内离，国步颠危，在不可知之日者乎？此王君之所为于邑而终也。按状：君之始祖彬，国初自襄阳宜城县占籍广平之曲周。传至君之父讳宪祖，以三科武举官钦依守备。君讳国翰，字翼之，自为诸生即有四方之志。从其姊夫总漕都宪路公振飞至淮上，谒皇陵，阅高墙诸宗人，见唐王，心异之，因命君往来省视。及王即大位于福州，召路公自太湖赴行在，而君与其仲子凉武相从，间道度岭至天兴，召对，赐银币，授中书舍人。君虽处闲职，而时在上前陈中外大计，其详不得闻，大抵以去横赋、戢悍卒、固民心为急。君以诸生得侍密勿，荷主知，论事无所避，上益喜。顷之，除贵州道监察御史。是时大帅芝龙已蓄异志，而举朝无敢言者。尝以科敛民间银米，君与之力争于上前，不少假。上目君谓侍臣曰：「此吾之李勉也。」车驾亲征，命兼掌军政司印。以子凉武为金吾将军，掌宝纛。赠父宪祖金吾将军贵州道监察御史，母范氏一品夫人。驾至汀州，君奏：人情恇迫，传敌骑已至近郊，上宜速发。与其子凉武待命行宫前。俄而追骑奄至门，中人与之相持。有张致远者，自诡为上，被执，上乃决行宫后垣出，去。方追骑之来，宫前扰乱。君顾不见其子，独行至陌。人言车驾已西幸矣，君弃其仆马，徒步奔从，及于韶州之仁化县，则韩王也，而乘舆竟不知所之。时君之甥路太平奉命征兵至乐昌，乃往依之。自念弃家从主四千里外，卒遭大变，不得为羁绁之臣。其仲子又生离死别，每寤辟长叹，遂以得疾。间关逆旅，明年二月丙戌，卒于全州。妻张氏，封孺人。子三人。君卒后二十五年，长子奋武迎榇北归。以九月辛卯葬于曲周之先茔，而凉武则死于军中矣。季子绳武早亡。有孙五人。铭曰：有龙■〈虫幽〉蟉，飞而复潜。一蛇从之，枯于嵁岩。徇国之危，奚怨奚嫌？维天不佑，良臣则歼！铭此幽忠，百世所瞻。

　　○常熟陈君墓志铭 

　　崇祯十七年，余在吴门，闻京师之报，人心凶惧。余乃奉母避之常熟之语濂泾，依水为固，与陈君鼎和隔垣而居。陈君视余年长以倍，于县中耆旧名德，以及田赋水利一切民生利病无不通晓。乃未一岁而戎马驰突，吴中诸县并起义兵自守，与之抗衡。而余以母在，独屏居水乡不出。自六月至于闰月，无夜不与君露坐水边树下，仰视月食，遥闻火炮。从容谓余曰：「吾年六十有六矣，不幸遭此大变，不能效徐生绝脰之节，将从众翦发。念余年无几，当实之于棺，与我俱葬耳。」徐生者，名怿，君之同学，诸生，全发自经者也。无何，城破，余母不食以终。余始出入戎行，犹从君寓居水滨。五年而君以疾捐馆。二子相继不禄，贫不克葬。余亦流转外邦。又二十五年而其孙芳绩以书来曰：将以十二月庚申，举其两世六丧葬于所居之西双凤乡吴塘里，而乞一言以铭诸幽。按状：君讳梅，字鼎和，别字明怀。其先宋季自衢州徙常熟。父讳应选，早世，君方八岁。母许氏，年二十有八，闭户辟纑，教之力学，以至成立，为诸生。少以通经着闻，中年旁览诸子及医药卜筮种树之书，课其家人。耕舍旁地数十亩以餬其口，不婴心于名利，未老而休。然里中凡有繇役争讼之事，君未尝不为之调剂，或片言立解。当天启之末，县之豪宦纵其仆干鱼肉乡民。而独于君之居里无所及。至今民间有不平之事，辄相向太息，以为陈君在，当不令我至此也。君孝友睦婣，内行备至，与人和厚，能忍訽不争，题其居曰守拙之门。而谓芳绩曰：「吾穷老无所恨，唯母节未旌，奄遭国变，以此为终天之痛！」又曰：「士不幸而际此，当长为农夫以没世。一经之外，或习医卜，慎无仕宦。」嗟乎，可谓贤矣！余出游四方，尝本其说以告今之人，谓生子不能读书，宁为商贾百工技艺食力之流，而不可求仕。犹之生女不得嫁名门旧族，宁为卖菜佣妇，而不可为目挑心招，不择老少之伦。而「滔滔者天下皆是」，求一人焉如陈君与之论心述古而不可得。盖三十年之间而世道弥衰，人品弥下，使君而及见此，其将噭然而哭，如许子伯之悲世者矣！君年七十有一，配苏氏，有妇德，能佐君周施，先君数月卒。子四：汝珣、汝瑜、汝琳先后并卒。有孙七人，而芳绩居长，以训蒙自给。铭曰：
　　以君之好施，而终窭且贫；以君之行仁，而二十余年不克归其窀。惟厥孙之穷约兮，犹足以无负于九原。我铭其幽，视后之人。

　　○从叔父穆庵府君行状 

　　呜呼！叔父之年五十有九，而实少炎武二岁，以其年之相近，故居止游习无不同也。自崇祯之中年，先王考寿七十余无恙。而叔父既免丧，天下嗷嗷方用兵，而江东晏然无事。以是余与叔父洎同县归生，入则读书作文，出则登山临水，闲以觞咏，弥日竟夕。近属之中，惟叔父最密。叔父亦豪宕喜交游，里中宾朋多会其宅。而又多材艺，好方书，能诊视人病。与人和易可亲，人无不爱且敬者。已而先王考捐馆，余累焉在疚，而阋侮日至，一切维持调解，惟叔父是赖。而叔父以不问生产之故，家亦稍稍落。南渡之元，相与赴南京，寓朝天宫，即先兵部侍郎公之祠而共拜焉，亦竟不能有以自树。而戎马内入，邑居残破，昔日酌酒赋诗之地，俄为刍牧之场矣。余既先奉母避之常熟之语濂泾，而叔父亦移县之千墩浦上，居于墓左，相去八十余里，时一拏舟相过，悲歌慷慨如前日也。叔父不多作诗而好吟诗，归生与余无时不作诗，其往来又益密。如是者又十年，而叛奴事起，余几不自脱，遂杖马棰跳之山东、河北。而叔父独居故里，常郁郁无聊，子姓不才，所遇多拂意者。叔父，弱人也，又孤立莫助，内愤懑而无所发。逋赋日积，久无以偿，余既为宵人所持，不敢遽归，而叔父年老，望之弥切，贻书相责，以为一别十有八年，尔其忘我乎？炎武奉书而泣，终不敢归。而叔父竟以昭阳赤奋若之春二月甲寅，弃我而逝。呜呼痛哉！惟人生之聚散，家道之盛衰，与国运之存亡，有冥冥者主之矣。余又何言！乃挥涕而为之状。叔父讳兰服，字国馨，别号穆庵，崇祯时为太仓州学诸生。有子一人，名岩。

　　○先妣王硕人行状 

　　呜呼！自不孝炎武幼时，而吾母授以小学，读至王蠋忠臣烈女之言，未尝不三复也。柏舟之节纪于诗，首阳之仁载于传，合是二者而为一人，有诸乎？于古未之闻也，而吾母实蹈之。此不孝所以藳葬而不葬，将有待而后葬者也。忽焉二载，日月有时，念二年以来，诸父昆弟之死焉者，婣戚朋友之死焉者，长于我而死焉者，少于我而死焉者不可胜数也。不孝而死，是终无葬日也，矧又独子，此不孝所以踟蹰二年，而遂欲苟且以葬者也。古人有雨不克葬者，有日食而止柩就道右者，今之为雨与日食也大矣。春秋嫁女不书葬，而特葬宋共姬，贤之也。吾母之贤如此，而不克特葬；又于不可以葬之时而苟且以葬，此不孝所以痛心擗踊，而亟欲请仁人义士之文以锡吾母于九泉者也。先妣姓王氏，辽东行太仆寺少卿讳宇之孙女，太学生讳述之女。年十七而吾父亡，归于我。教谕沈君应奎为之记。又一年，而先曾王母封淑人孙氏卒。又十年而先王父之犹子文学公生炎武，抱以为嗣。县人张君大复为之传。其记曰：「贞孝王氏者，昆山儒生顾同吉未婚妻也。年将笄，嫁有日矣。父上舍述为治装，装多从俗鲜华。氏私白其母曰：儿慕古少君、孟光之为人，焉用此？父为去华就质者十之五。已而顾生病，寻卒。氏不食数日，衣素告父母曰：儿愿一奠顾郎，归乃食。父母知不可夺，为治奠挈氏往。氏拜顾生柩，呜咽弗哭。奠已，入拜太姑淑人、姑李氏，请依居焉。谓父上舍曰：为我谢母，儿不归矣。父为之敛容不能语。舅绍芾者名士，晓大义。泣谓氏曰：多新妇卒念存吾儿，然未讲伉俪，安忍遂妇吾子？氏曰：闻之礼，信，妇德也。曩已请期，妾身为顾氏人矣，去此安往？自是依太姑与姑，朝夕一室，送迎不踰阈。数岁不一归省。父上舍病，亟待诀，旦日一往哭，即夕反。」其传曰：「贞孝自小严整如成人，父母爱之。而顾生故独子，早有文。王与顾为同年家，因许女与之。无何，生年十八天。父母意甚彷徨，欲未令贞孝知，而贞孝已窃闻之。亟脱步摇，衣白布澣衣，色意大怆，婉婉至父母前，不言亦不啼，若促驾而行者。父母初甚难，而念女至性不可夺，使妪告其翁姑。翁姑悲怆不胜，洒扫如迎妇礼，然不敢言去留也。贞孝既至，面生柩拜而不哭，敛容见翁姑，有终焉之色。而姑李氏故以德闻，拭泪谓贞孝曰：妇岂圣耶？奈何以吾儿累新妇！贞孝闻姑称新妇，泪簌簌下，交于颐。早晚跪奠生柩前，闲视姑眠食，而自屏处一室，亲戚遣妪候视，辄谢之。有女冠持梵行甚严，请见贞孝，贞孝不与见曰：吾义不见门以外人。自是率婢子挫针操作以为常，时遣讯父母安否而已。其它婉淑之行，世莫得闻。久之，翁诣金陵，而姑适病，且悴。贞孝左右服勤，汤糜茗盌视色以进。姑意大怜，而贞孝弥连昼夜不少怠。一日煮药进姑，姑强视贞孝言曰：新妇何瘦之甚，盍少休乎？贞孝多为好语慰藉，既进药而病立闲。姑谓婢子曰：吾曩者忧独子天且夺之，而与吾新妇，吾固当一子，不得两耳。欹枕执贞孝手，而贞孝若不欲露其指者。侦之，则已断一小指和药煮之，姑之病所以立瘥者也。诸婢子亦莫得见，相传语，惊且泣。贞孝止之曰：姑受命于天，宜老寿，而婢子何得妄言阴隲事耶？姑既病起，亦绝不言贞孝断指事，独姑之兄李箕者窃闻之云。贞孝既侍翁姑十二年，而翁姑始为其子定嗣，贞孝抚之如己生。」此二先生之言云，而不孝不敢溢一辞者也。又二年，而知县陈君祖苞拜其庐。又三年，先王母李氏卒，丧之如礼。又十六年，而巡按御史祁君彪佳表其门。又二年，母年五十有一，而巡按御史王君一鹗奏旌其门曰贞孝。下礼部，礼部尚书姜公逢元奏如章。八月辛巳，上，其甲申，制曰可。于是三吴之人，其耆旧隐德及能文奇伟之士，上与先王父交，下与炎武游者，莫不牵羊持酒，踵门称贺，谓史策所纪，罕有此事。盖其时炎武已齿文会，知名且十年矣。而先王父年七十有四，祖孙母子怡怡一门之内，徼天子之恩以为荣也。而天下兵方起，而江东大饥。又五年，先王父卒。其冬，合葬先王父先王母于尚书浦之赐茔如礼，而家事日益落。又三年，而先皇帝升遐。又一年，而兵入南京。其时炎武奉母侨居常熟之语濂泾，介两县之间。而七月乙卯，昆山陷，癸亥，常熟陷。吾母闻之，遂不食，绝粒者十有五日，至己卯晦而吾母卒。八月庚辰朔大敛，又明日而兵至矣。呜呼痛哉！遗言曰：「我虽妇人，身受国恩，与国俱亡，义也。汝无为异国臣子，无负世世国恩，无忘先祖遗训，则吾可以瞑于地下。」呜呼痛哉！初，吾母为妇十有七年，家事并王母操之。吾母居别室中，昼则纺绩，夜观书至二更乃息。次日平明起，栉縰问安以为常。尤好观史记、通鉴及本朝政纪诸书，而于刘文成、方忠烈、于忠肃诸人事，自炎武十数岁时即举以教。及王母亡，董家事，大小皆有法。有使女曹氏相随至老，亦终身不嫁。有奁田五十亩，岁所入，悉以散之三族，无私蓄。先妣生于万历十四年六月二十六日，卒于弘光元年七月三十日，享年六十。其年十二月丁酉，不孝炎武奉柩藳葬于先考之墓旁。呜呼痛哉！王孙贾之立齐王子也，而其母安；王陵之事汉王也，而其母安；若不孝者，何以安吾母？而犹然有腼于斯人之中，将于天崩地坼之日，而卜葬桥山之未成，而马鬣之先封也。此不孝所以痛心擗踊，而号诸当世之仁人义士者也！今将以□□三年十月丁亥，合葬于先考之兆，在先曾王考兵部右侍郎公赐茔之东六步五尺。伏念先妣之节之烈，可以不辱仁人义士之笔，而不孝又将以仁人义士之成其志而益自奋，以无忘属纩之言，则仁人义士之铭之也，锡类之宏而作忠之至者也，不惟一人一家之褎已也。不孝顾炎武泣血谨状。

　　○与潘次耕札之一 

　　接手书，具感急难之诚，尤钦好学之笃。顾惟鄙劣，不足以裨助高深，故从游之示，未敢便诺。今以天下之大，而未有可与适道之人，如炎武者，使在宋、元之间，盖卑卑不足数，而当今之世，友今之人，则已似我者多，而过我者少。俗流失，世坏败，而至于无人如此，则平生一得之愚，亦安得不欲传之其人，而望后人之昌明其业者乎？凡今之所以为学者，为利而已，科举是也。其进于此，而为文辞著书一切可传之事者，为名而已，有明三百年之文人是也。君子之为学也，非利己而已也，有明道淑人之心，有拨乱反正之事，知天下之势之何以流极而至于此，则思起而有以救之。不敢上援孔、孟，且六代之末，犹有一文中子者，读圣人之书，而惓惓以世之不治，民之无聊为亟。没身之后，唐太宗用其言以成贞观之治，而房、杜诸公皆出于文中子之门。虽其学未粹于程、朱，要岂今人之可望哉。仰惟来旨，有不安于今人之为学者，故先告之志以立其本。惟愿刻意自厉，身处于宋元以上之人与为师友，而无狥乎耳目之所濡染者焉，则可必其有成矣。

　　○与潘次耕札之二 

　　原一南归，言欲延次耕同坐。在次耕今日食贫居约，而获游于贵要之门，常人之情鲜不愿者。然而世风日下，人情日谄，而彼之官弥贵，客弥多，便佞者留，刚方者去，今且欲延一二学问之士以盖其群丑，不知熏莸不同器而藏也。吾以六十四之舅氏，主于其家，见彼蝇营蚁附之流，骇人耳目，至于征色发声而拒之，乃仅得自完而已。况次耕以少年而事公卿，以贫士而依庑下者乎？夫子言吾死之后，则商也日益，赐也日损。子贡之为人，不过与不若己者游，夫子尚有此言，今次耕之往，将与豪奴狎客朝朝夕夕，不但不能读书为学，且必至于比匪之伤矣。孟子曰：「饥者甘食，渴者甘饮，是未得饮食之正也，饥渴害之也。」今以百金之修脯，而自侪于狎客豪奴，岂特饥渴之害而已乎？荀子曰：「白沙在泥，与之俱黑。」吾愿次耕学子夏氏之战胜而肥也，「吾驾不可回」，当以靖节之诗为子赠矣。

　　○与潘次耕札之三 

　　都中书至，言次耕奉母远行，不知所往。中孚即作书相庆。绵山之谷，弗获介推，汶上之疆，堪容闵子，知必有以处此也。朱子祠堂，山史但能割地耳，经营之事，吾将一身任之。春仲兴工，自有助者，大以成大，小以成小。吾异日局面似能领袖一方，然而不坐讲堂，不收门徒，悉反正德以来诸老先生之夙习，庶无遗议于后人。不知一二年间，能策蹇而来，一悉情怀否？既足、衍生并好。寄去文集一本，仅十之三耳，然与向日抄本不同也。

　　○与潘次耕札之四 

　　昔有陈亮工者，与吾同居荒邨，坚守毛发，历四五年，莫不怜其志节。及玉峰坐馆连年，遂忘其先人之训，作书来蓟，干禄之愿，几于热中。今吾弟又往矣，此前人坠坑之处也！杨恽所云「足下离旧土，临安定，而习俗之移人者」，其能自保乎？时归溪上，宜常与令兄同志诸友往来讲论，一暴之功，犹愈于十日之寒也。天生之学，乃是绝尘而奔，吾且瞠乎其后，不意晚季乃有斯人！今虽登名荐剡，料其不出山，更未可知耳。近读其解易一卷，吾自手录之，学问亦日进。中孚虽从象山入手，而近颇博览，与吾交，亦更亲于昔。去秋已遣祁县之妾，将书籍尽移之华下，今春并挈两公及幼子往矣。频阳令郭公既迎中孚而侨居其邑，今复遣人千里来迎，可称重道之风。而天生遂欲为我买田结婚之计，事虽未可必，然中心愿之矣。但荐举一事，得超然免于评论否？如其行取，必在元籍。今已作字令犹子具呈，以伯父行年七十，弃家入道为词。必不得已，遣一家人领批前来寻访，道路申病，详具三徐札中。然近来实病，似亦不能久于人世，所萦念者，先妣大节未曾建坊，存此一段于集中，以待河清之日，自有人为之表章。侄洪慎报得一子，请名，今即作书与二弟，乞之为孙，以守坟墓。至于著述诗文，天生与吾弟各留一本，不别与人以供其改窜也。

　　○与潘次耕札之五 

　　读书不多，轻言著述，必误后学。吾之跋广韵是也。虽青主读书四五十年，亦同此见。今废之而别作一篇，并送览以志吾过。平生所著，若此者往往多有，凡在徐处旧作，可一字不存。自量精力未衰，或未遽死，迟迟自有定本也。

　　○与任钧衡 【 大任】 

　　前于耘野处见尊着易学纲领一书，知兄潜心于易数十年，可谓勤矣。近世号为通经者，大都皆口耳之学，无得于心，既无心得，尚安望其致用哉？易于天道之消息，人事之得失，切实示人，学者玩索其义，处世自有主张。兄至今日而能孑孑不随流俗，竟作羲皇上人，知所得实深，视愚之寻索于音叶者浅甚。如有近作，望惠一二，以慰注怀。令曾祖湖邨先生高行，吴太仆既有阡表，亦不假愚言为轻重。来春傥得南归，以图一晤，教我不逮，幸甚。

　　○与陆桴亭札 

　　廿年以来，东西南北，率彼旷野，未获一觐清光。而昨岁于蓟门得读思辨录，乃知当吾世而有真儒如先生者，孟子所谓「穷则独善其身，达则兼善天下」，具内圣外王之事者也。弟少年时，不过从诸文士之后，为雕虫篆刻之技。及乎年齿渐大，闻见益增，始知后海先河，为山覆篑，而炳烛之光，桑榆之效，亦已晚矣。近刻日知录八卷，特付东堂邮呈，专祈指示。其有不合者，望一一为之批驳，寄至都门，以便改正。思辨录刻全，仍乞见惠一部。灯下率尔，统惟鉴原。

　　右亭林先生余集一册，乃乾隆间长洲彭进士绍升得其原稿刊行者也。迄今百余年，印本日稀，闲询之吴中人士，且有不知此集者。今年秋，应试金陵，偶过桐城萧敬孚寓所。见行箧有一抄本，云昔得之新阳友人赵静涵家藏，海昌陈其章琢堂所抄黄府次欧山馆旧抄本而录之者也。敬孚曾以原刻本参校，云字句时有脱讹，又少与陆桴亭一札，不及抄本之善。 【 光典】 假读数过，爰为重刊，即以抄本为主，抄本间有脱讹，仍以原刻諟正之。至此集有关亭林先生生平忠孝大节，并扶世立教之志，彭氏原序已详。又原刻有小像及津门沈氏兆澐赞，乃据孔氏继垚摹明人所写者，当得其真，今倩芜湖朱小尊重摹之。敬孚尚有亭林佚诗及同志赠言一册， 【 光典】 近又抄得肇域志一部，以刻赀甚巨，且须细加雠校，乃成完书，容当请海内同志共图焉。光绪二年岁次丙子秋九月，合肥蒯 【 光典】 谨识。

　　◇蒋山佣残稿◇ 

　　关于顾炎武的蒋山佣残稿　华忱之 
　　卷一 
　　卷二 
　　卷三 

　　●关于顾炎武的蒋山佣残稿　华忱之 

　　华忱之
　　明清之际杰出的爱国活动家和具有进步思想的学者顾炎武（一六一三－一六八二），学问淹博，著述繁富。但死后遗书文稿，均为其甥徐干学、徐元文取至北京，秘不示人。当时虽亭林嗣子顾衍生亦「不克常见」，只得从诸友人处「■〈扌麇〉摭一二」（据顾衍生亭林着书目録跋）。徐氏兄弟对亭林诗稿又「不之爱惜，或为人取去」（何焯菰中随笔序）。由是亭林遗着颇多散佚。幸有亭林门人潘丰为之刊行若干种，其中如亭林文集及潘刻之一。但所刻也仅是亭林文稿的一部分，并不能窥见全豹。因此，潘刻亭林文集虽对我们研究顾亭林的生平和著述，有很大参考价值，但还希望能获见一个比较接近亭林文稿真面目的本子，来互相比勘，从而可以更深入地考见顾亭林一生出处大节和言论活动，而旧钞本蒋山佣残稿的出现，就大体上解决了一部分问题。
　　蒋山佣残稿，顾炎武着。旧钞本，三卷。原稿久佚，其传録之本，据我所知在国内有两本：一藏常熟瞿镛铁琴铜剑楼，一藏上海涵芬楼。涵芬楼所藏，早已于「一二八」日本侵略上海时付之一炬；瞿氏所藏，未见于着録，现亦不知存否？这本残本，也系旧人传録之本，日本大阪府立图书馆旧藏。抗日战争前由大阪府立图书馆就就原藏本摄影。原本半叶十行，行二十一字。稿心上方标「蒋山佣残稿」，下方题「尚志堂」三字。首尾有「秦峯陆熙」、「文穆」、「大阪府立图书馆」诸印。陆熙，清初画家，其生平经历已不能详考。文穆当是陆熙的字，尚志堂不知即陆氏的室名否？残稿共收九十九篇（内有一篇文字残缺），除记与孝感雄先生语一篇外，均系书札。题目下间或有顾衍生所注某某人的姓名、籍贯或简历。文中遇有「荤下」、「先妣」等字，均跳格书写；遇有「炎武」字则作空格。可以推见原底本恐即顾衍生就亭林原稿手録，而传録之本大约又系从顾衍生钞本録出。因之，所有格式亦仍其旧，依然保持原稿的面貌。后附熹庙谅阴记事一卷，系顾亭林纪述有关明神宗（朱翊钧）、光宗（朱常洛）、熹宗（朱由校）时「梃击」、「红丸」、「移宫」三大案的始末，起明光宗泰昌元年九月至十二月。为研究明史者提供了一些宝贵的参考数据。据李云沾（亭林门人，又系顾衍生之师）与人论亭林遗书笺称：「先师（按指顾亭林）当日著作甚富，即以晚所见而言，尚有岱岳记四卷、熹宗谅阴记一卷（三大案皆在内，系沾手録）、昭昭夏遗声二卷（昭夏者，中夏也。选明季殉节诸公时，每人有小序一篇，系沾手録）。……今诸书不知在于何处，深为可惜。 【 载国粹学报第一年第七号。】 知熹庙谅阴记事原稿在顾亭林逝世不久，即不知流转何所。但这还是在乾隆大肆焚毁所谓「违碍」书籍以前的事。至乾隆悍然下令查缴「违碍」书籍以后，在外省移咨应毁各种书目中，已列有无名氏熹庙谅阴记事，当即顾亭林所撰之书。据此可知熹庙谅阴记事原本，在乾隆下令焚书时必然已遭焚毁。因而这本经旧人传録的残稿和记事，在日本也一向被珍视着，至誉为「海内孤本」（日本长泽规矩也亭林著述考中语）。自清代以来向未刊行。
　　我们取残稿与潘丰刻本亭林文集详加比勘，其中两见于残稿和刻本文集的有与友人论服制书等三十九篇；为残稿所有而未刻入文集的有答门人毛景岩书等六十篇。这未刻入亭林文集的六十遗文特别值得珍视。它们涉及的方面极其广泛，有些是顾亭林谈山东章丘谢世泰侵占他的大桑家庄田产的（如残稿卷一答张稷若书、与魏某书等）；有些是谈他北游山东和旅行晋、陜的（如残稿卷二答人书等）；有些是谈他被陷入济南黄培诗狱的本末原委的（详后）；有些是否谈他力拒佐修明史和不应博学鸿词科试的（如残稿卷二记与孝感熊先生语、与苏易公及卷三与苏易公书等）；有些示谈他晚年定居关中和营建朱子祠堂的（如残稿卷三留书与山史、与三侄、与王山史、又与王山史等书）；有些是谈他的私人室家之事的（如残稿卷一答再从兄书等）。这些书札，有的可与亭林文集互相印证补充（如寄与孝感雄先生语各篇）；有的可订补清吴映奎、张穆诸家顾亭林年谱所未备（如康熙十八年，顾亭林辞四川总督周有德西安之聘，并为了摆脱他们的羁绊。飘然出关，作嵩山、少室之游。具见残稿卷一与李星来、卷二与李紫澜、卷三复周制府诸书）。特别是顾亭林谈他被陷入济南黄培诗狱的几篇书札，潘刻亭林文集全未刊入，这显然是刻书时有意删去，以避「时忌」的。幸张穆顾亭林年谱于康熙七年下载有亭林谈及济南诗狱的书札若干通，但残稿二卷还载有亭林谈及此事的与人书（四篇）及与原一甥、上国馨叔诸书。这些篇书札既可与张谱所收互相印证补充，更可贵的还在于，残稿这几篇书札，竟无一篇与张谱所载者重复，即使单从辑佚角度上着眼，也是值得倍加珍视的。因之，这本残稿的特殊价值所在，不仅为我们考订顾亭林生平行事及其「以游为隐」，志图恢复的深意苦心提供了十分真实而具体的说明和例证；更重要的是，这些篇书札还真实反映了当时封建统治社会一些丑恶的现实。如清代官僚集团的腐败黑暗，人民在官僚、地主和高利贷的重重压榨下至于「人多相食」的悲惨命运；以及清廷如何通过文字狱、举博学鸿词科、开明史馆等措施，以尽其摧残民族文化、牢笼和杀害遗民志士的「能事」。使我们今天读到这些文字，还彷佛可以想见顾亭林当日坚持斗争，不屈不挠的精神面貌。
　　至于两见于残稿及刻本亭林文集中的三十九篇书札，经过比勘，也发现了残稿文字有的可疏通补苴刻本文字的疑滞和阙误（如残稿卷一与王山史书等）；有的可订正张穆顾亭林年谱诗文系年的舛错（如残稿卷一又与熊耐荼书等） 【 详见拙作论顾炎武的蒋山佣残稿。四川大学学报一九五九年第五期。】 ；有的可考知顾亭林作书年月和收书人的姓名（如残稿卷二与郭九芝辞祝书等）有的还可从而考见顾亭林的立身行事、游踪活动与誓死不仕异朝的孤忠亮节的。真是佳处联翩，难以缕举。像残稿卷二答李子德书、卷三答潘次耕书文末较刻本文集多出的那各一节文字，又是多么义正词严，有力地展现出一位抱着亡国惨痛的遗民志士，对于故国的怀恋和凛然不屈的民族气节!这些文字，对于三百年以下的人在潜移默化中所起的鼓舞作用，又远远不是文字校勘上的得失所可比拟的了。
　　我们知道，顾亭林的诗文在生前即屡经增删改易，有着详略上的不同。如答俞右吉书目自云：「至于向日流传友人处诗文，大半改削，不知先生于何见之。」（残稿卷一）又与潘次耕札异云：「寄去文集一本，仅十之三耳，然与向日钞本不同也。」（亭林余集）这本残稿系据亭林原稿传録，文中所描述的情事和口吻，大体上都最为接近本来的面目。自清吴映奎、车守谦、张穆、余嘉以次诸人均未见及 【 据吴映奎、张穆顾亭林年谱和余嘉顾亭林诗谱所辑亭林著述目録均未列有蒋山佣残稿，是其体。】 ，至可珍惜。因之，今天将这本幸存于焚禁之余的残稿和记事重加编次刊行，以供国内外文史学界人士的研讨，就成为一项十分重要而有着特殊意义的工作。

　　●蒋山佣残稿卷一 

　　答门人毛景岩 
　　答张稷若书 
　　与馆中诸公书 
　　与朱长源 
　　答人书 
　　与李子德 
　　与公肃甥一 
　　与公肃甥二 
　　又与公肃甥书 
　　与李霖瞻 
　　又与李霖瞻 
　　与李星来 
　　又与李星来 
　　与魏某一 
　　与魏某二 
　　与魏某三 
　　与李中孚 
　　答陈亮工 
　　与王山史 
　　与戴枫仲 
　　与侄公成 
　　与 
　　答王山史之一 
　　答王山史之二 
　　答王山史之三 
　　答汤荆岘 
　　与关中友人书 
　　与友人书 
　　答原一甥 
　　答公肃甥 
　　与弟大云 
　　病起与蓟门当事书 
　　答迟屏万 
　　与熊耐荼之一 
　　与熊耐荼之二 
　　答再从兄书 
　　答俞右吉 

　　○答门人毛景岩 【 讳今凤，贡监，长洲人。】 

　　所问汪承毛后，钝翁之言亦颇合于理。但末段多受产一议，便似有为而作，以豫箝毛氏之口，为一篇之蛇足耳。令伯广之之嗣于毛，有祖无祢，此乃前人之失；然而广之终身不易姓者，自必有说。今为子者，将改其已没之父使之姓汪，亦非理之所安。征诸近代故事：魏恭简公，昆之大儒也。其家一世姓魏，一世姓李，相为昭穆，传之二三百年，此必有不得已而为之者矣。乃若海宁之陈，为宋高太尉之后，登科者数世，皆以陈为姓。及百史得罪，而彦升欲复姓高，则世论反以为讥。盖君子于名之不正，不可自我而作，苟其受之先人，沿之昔日，则亦「无改于父之道」而已。况毛之与汪，共出姬文，不得以莒、鄫非族为比。

　　○答张稷若书 【 讳尔岐，山东人。】 

　　别论谆谆，深感厚意，然有所不得已者。弟章丘册地一十顷，就中原主谢世泰占产反多诬陷，足下谓此岂得已而为之哉？久客历下，杜门守岁，不免饥寒，亦复何乐于此？来教谓此庄必卖去方断葛藤。今非无愿买之人，而田亏粮羡，至四五十亩，谁肯包赔？此必不成之事。万一天下有此痴人，某亦决不肯胡涂相付，以彼人之欺我者而转欺人也。若欲拱手让之，以博高洁之名，则当莱人构祸之日，便宜舍此而去，不应至今日而方始踌躇，退不成俗人，进不成高士也。孔子曰：「以直报怨，而不报无道，止于南方之强，非君子之中也。」使虞、芮之君一让一不让，而文王许之，是长乱而施夺也。无以听诸侯之讼，而立万民之师矣。王符有云：「痛不着身，言忍之；钱不出家，言与之。」此天下之通弊，而山左之人，则更有异焉者。于外来之客，则望之为伯夷，而独许其乡之人之为盗跖，吾闻君子不党，君子亦党乎？凡□所以言此者，盖为一二辈悠悠之口，若足下之至诚相爱，则中心藏之矣。但得反我汶阳，亦自不为已甚，一切蜚书嫚语，置之勿问，此于宽身之仁有余矣。

　　○与馆中诸公书 

　　视草北门，紬书东观，一代文献，属之巨公，幸甚幸甚。列女之传，旧史不遗，伏念先妣王氏未嫁守节，断指疗姑，立后训子，及家世名讳并载张元长先生传中。崇祯九年巡按御史王公 【 一鹗】 具题，奉旨□旌表。乙酉之夏，先妣时年六十，避兵于尝熟县之语濂泾。谓不孝□曰：「我虽妇人，身受国恩，义不可辱。」及闻两京皆破，绝粒不食，以七月三十日卒于寓室之内寝。遗命炎武读书隐居，无仕二姓。迄今三十五年，每一念及，不知涕之沾襟也。当日间关戎马，越大祥之后，乃得合葬于先考文学之兆。今将树一石坊于墓上，藉旌门之典，为表墓之荣。而适当修史之时，又得诸公以卓识宏才而膺笔削之任，共姬之葬，特志于春秋，漆室之言，独传于中垒，不无望于阐幽之笔也。炎武年近七旬，旦暮入地，自度无可以扬名显亲，敢沥诚哀恳，冀采数语存之简编，则没世之荣施，即千秋之风教矣。张传「通及先年□疏札，并在总裁□叶□张两君函中，因乏誊手，不能遍呈并祈鉴宥」

　　○与朱长源 【 讳树滋，陕西富平人。】 

　　五服考异一部计已送上矣。将卜居敷水、南山之麓□□□□□□□□□□册府元龟一书，自隋以前大抵皆史文，不及覆阅。唐及五代多采之会要。今新旧唐书、五代史之所无者，录出数百条，入日知录等书。其元帙舛讹，不敢擅改，并贴红签于上方。旧唐书误字，则用朱笔改正，并补欠十六张，已成完书。至于所托十三经、廿一史一时未得赢余，幸徐为访求，俟将来现买可也。

　　○答人书 

　　贵宗为周康叔之后，令曾祖念劬先生分符济北，去后歌思循吏之声，自足传于百代。仆非敢靳一言，但一切赞美传述之文，孔子谓之「方人」，谓之「务外」。恐得罪于圣门，有损于己而无益于人，故宁蹈方命之愆而不敢作也。今录与人书一通奉览，惟谅之。

　　○与李子德 【 讳因笃，官翰林，富平人。】 

　　愚以祁人一事留滞汾州，而家中忽报亡室之讣，病弟穉孙悬望殊切。幸既足与衍生相从在此，即命衍生设位成服，朝夕祭奠，于礼无阙。今将以明年四月一往吴下，春暮先至华阴，恐匆匆不能叩宅。然一至必当专信相闻，不知弟无他适否，可先寄一字山老处□之。汾州米价每石二两八钱，大同至五两外，人多相食。在此日用之费，三倍华下。至此间风景，大非昨年，今冬又值奇寒，终日煤炭中坐，甚悔此一来矣！

　　○与公肃甥一 

　　所谓大臣者，以道事君，不可则止。吾甥宜三复斯言，不贻讥于后世，则衰朽与有荣施矣。此中自京兆抵二崤皆得雨，陇西、上郡、平凉皆旱荒，恐为大同之续。与其赈恤于已伤，孰若蠲除于未病。又有异者，身为秦令，而隔河买临晋之小儿，阉为火者，以充僮竖，或言曾割死一人，前闻骇不敢信，顷乃得实据，□有□□遗事奉览，可想而知其人也。岂非自陕以西别一世界乎？诚欲正朝廷以正百官，当以激浊扬清为第一义，而其本在于养廉。故先以俸禄一议附正，然此今日所必不行，留以俟之可耳。九经之外，所著大抵如此。世有孟子，或以之劝齐梁，我则终于韫椟而已。

　　○与公肃甥二 

　　又

　　邸报见二疏，深切时事。其捐纳一疏，似必准行，但恐行之而徒为大吏添一矿穴也。吾向在华山，有建朱夫子祠堂之议，今令迟君慨然为之。转求作记一通，辄已具稿，幸吾甥更为删润，发至曲沃。崇祯报有副本否？若来都门，可得借阅否？陈鼎和志铭久成，有一二□时语，且不出也。

　　○又与公肃甥书 

　　修史之难，当局者自知之矣。求藏书于四方，意非不美，而西方州县以此为苦，宪檄一到，即报无书。所以然者，正缘借端派取解费，时事人情，大抵如此安望有澄清之日乎。窃意此番纂述，止可以邸报为本，粗具草藳，以待后人，如刘昫之旧唐书可也。 【 唐武宗以后无实录。】 忆昔时邸报至崇祯十一年方有活板，自此以前，并是写本。而中秘所收，乃出涿州之献，岂无意为增损者乎？访问士大夫家，有当时旧钞，以俸薪私购一部，择其大关目处略一对勘，便可知矣。吾自少时，先王父朝夕与一二执友谈论，趋庭拱听，颇识根源，但年老未免遗忘，而手泽亦多散轶，史藳之成，犹可辩其泾渭。今日作书，正是刘昫之比，而诸公多引洪武初修元史故事，不知诸史之中，元史最劣，以其旬月而就，故舛谬特多。如列传八卷速不台，九卷雪不台，一人作两传；十八卷完者都，二十卷完者拔都，一人作两传，几不知数马足，何暇问其骊黄牝牡耶？然此汉人作蒙古人传，今日汉人作汉人传，定不至此。 【 亦有如谷林苍以张延登、张华东为两人者。】 惟是奏章是非同异之论，两造并存，而自外所闻，别用传疑之例，庶乎得之。此虽万世公论，却是家庭私语，不可告人以滋好事者之腾口也。

　　○与李霖瞻 【 讳浃，官□□令，山东德州人。】 

　　去腊令弟老年翁都中邮到手札，甚感惓切，且知福履弥劭，欣慰欣慰。令弟既侍直銮坡，执事便可优游林壑，亦人生难得之际会也。又承念及雨公及小儿，敬谢敬谢。雨公改字既足，今从弟问字，二年中便通三经。而小儿以既足为师，名以衍生，亦颇谨饬。本经毛诗已完，令节读五经，兼诵先辈八股文百篇，意不在觅举也。趍庭变学，既已引置庄岳之间；挟策读书，亦多从游舞雩之下。执事谓弟在山东，能有此景况否耶？然弟尚欲为不滞一方之见，今年三月出关，为嵩少之游，但不事干谒，行资萧然，故未得东来一晤也。从弟子严今将六旬，连得二孙，今抱其一为亡儿之嗣；而其父洪慎略有才干，家亦小康。他日南北皆可遗种，而老身尚健，亦可往来。既荷注念之殷，不敢不覼缕以报也。□于不预荐牍，为第一可喜事，则星翁已寄书称庆，不烦再述矣。

　　○又与李霖瞻 

　　西行以后，得令弟年翁书者四，得执事书仅一而已。引领东望，我劳如何！执事既有令弟日在鸾坡，而郎君终制，正值秋闱折桂之时，优游家园，无营无竞，此天之所以笃厚于世德之君子也，羡之诵之。弟犹子衍生前岁曾蒙青眄，今已随其师至关中，稍知礼法，不好嬉戏，竟立以为子。而昆山从弟子严连得二孙，又令荆妻抱其一，以为殇儿之后。桑榆末景，或可回三舍之戈。至此间风俗，大胜东方，虽未卜居，亦有安土之怀矣。详在星翁书中，可互观之。东西殊邈，未得专人驰候，往来估客亦复难得，好音仍付京师转寄为便。

　　○与李星来 【 讳源，官□□令，德州人。】 

　　嘉平接手札，并二诗及论语义，为之叹服。然得无令时贤张目而视耶？弟与执事别后，有可喜者五事：关中士大夫相迎，而弟亦决意入关，一也；不挂名荐牍，二也；嗣子颇嘉，三也；遣妾，四也；江南又得孙，五也。详在霖翁札中，可互观之。今华山有过□近山二处寓□，皆友人所构。弟尚未尝经营，而又出为伊涧、嵩山、少室、大隗之游，今已至睢州矣。都中书至云，当俟荐局稍冷，□□来此，且三数亲知俱未赴京，弟此行或即西旋而未东来也。□旅之□□徧天下都是我去依人，而关中却是人来附我，□□□□或与或求，制府币交欲屈之至省城而不得，司道至命驾山中亲访，然后答之。顷闻聘使将至，即飘然下吴，以示不可□樊之意。看此光景，异日似可徜徉自遂，惟俟小儿衍生姻事一定，即为向平长往之计。

　　○又与李星来 

　　别后止得去秋一字，及托广平路世兄专役东来，而仅台衔一帖见报，殊以不得书问为怅。然知起居节适，南面百城，良朋满座，留连风月，播为诗章；而长君宦况清嘉，仲叔二君英飙继起，季子亦诵诗舞勺时矣。秋闱折桂，旦夕俟之，苦此中不得山东录耳。今春荐剡，几徧词坛，虽龙性之难驯，亦鱼潜之孔照。乃申屠之迹，竟得超然，叔夜之书，安于不作，此则晚年福事。关中三友：山史辞病，不获而行；天生母病，涕泣言别；中孚至以死自誓而后免，视老夫为天际之冥鸿矣。此中山水绝佳，同志之侣多欲相留避世。愚谓与汉羌烽火但隔一山，彼谓三十年来在在筑堡，一县之境，多是千余，人自为守，敌难徧攻，此他省之所无，即天下有变而秦独完矣。未知然否？敝庄托魏令君料理，闻其已逐刘成志而换新管之人，未知近日光景如何？幸详示之。仲老年翁想康健，弟年衰目病，不能作书，霖翁启可互观之。

　　○与魏某一 【 章丘令】 

　　顷至关中，适以制府之招，前赴垄右，东来之期，尚未可卜。薄产在彼既承金诺，必蒙照拂。但刘成志系无赖棍徒，迟进亦不过一雇工之人，无异使羊将狼。恐此庄向日租银每年一百六十两，若安派庄头办课之外，尚可宽然有余，此为久策；若使委之成志，亦须取一包管办课甘结，此为暂策。二者不行，异日必以赔粮见祸，执事一片盛心，不反堕小人之狡计乎？及今图之，犹未为晚，伏乞垂神。

　　○与魏某二 

　　又

　　自来关西，再更裘葛。想近祉□□，颂声洋溢，三年报最，政成民和，书名御屏，飞舄京、雒，指日竢之。匪□佞佞。小庄向烦清思，惟恐所委皆非驯谨之辈，以致下病农夫，上悮国课。前者辇下书来，闻已换人管理，而未得其详，便中恳赐一报音于韩元少处，俾□稍知彼中情事。今秋当自河东一赴都中，再容专候。

　　○与魏某三 

　　又

　　春杪一别，忽焉半载，每领大教，永怀不忘。以九月二日入关，重登华岳，且喜羽檄初停，四郊无警，而此中一二贤者，复有式庐拥篲之风。汧、渭之间，将恣游瞩，未能即返，便羽托此奉候。章丘久无音问，便中幸嘱之留神。

　　○与李中孚 【 讳颙，博学宏词，不出，陕西盩厔人。】 

　　前书欲寄李雪木而骊驹已驾，适迟令君来过，云当为致之，竟得回音，亦不知踵门者何人也。足下近履弥胜，贵里自息兵之后，生聚稍得如前否？衰疾渐侵，行须扶杖，南归尚未可期。久居秦、晋，日用不过君平百钱，皆取办囊橐，未尝求人。过江而南，费须五倍，亲朋乞假，复在其外。舟车所历，来往六千，求人则丧己，不求则不达，以此徘徊未果。然而关中、河东毫无未了，时行则行，别无牵絓也。山史已于三月中南游苏、杭，须明岁秋冬可回。乃华令迟君托人致意，谋为朱子祠堂，卜于云台观之右。捐俸百金，弟亦以鹾台之赠四十金佐之。七月四日买地，十日开土，中秋后即百堵皆作。然堂庐门垣，备制而已，不欲再起书院。此时民风不美，若有余房一二间，便为赌博之场矣。惟祠中□用主像，遵足下前谕，主题曰太师徽国文公朱子神位，像合用林下冠服，敢祈足下考订明确示之。太夫人祠已建立否？委作记文，□岂敢固辞，以自外于知己。顾念□之先妣以贞孝受旌，其事已表白于三吴，仰闻执事。顷俾舍侄于墓旁建一小祠，而为不肖子孙百方阻挠。如蛮如髦，尚未得立，日夜痛心！向未白之足下，今承命谆切再三，遂不敢匿其情。若使不立母祠，而为足下之母作祠文，是为不敬其亲而敬他人矣，足下亦何取其人乎？贵地高人逸士甚不乏人，似不须弟；若谓非弟不可，则时乎有待。敝县二年无正官，得一中材，便可主其事。鄙愿已就，方可为人泚笔耳。□目下暂往河东，奉主有日，仍当至此。倘遇春融，当一览杜曲、终南之胜，并叩精庐，足下其勿以阔别为悲也。

　　○答陈亮工 【 讳芳绩，常熟人。】 

　　音问久阔，正在伫怀，忽接来札，知近履平善，令祖尊君之丧，皆已终事，为之慰忭无已。此宣尼所云「孝子之终」，而孟子以为「可当大事」者也。□矢不为人作文二十年矣，属志铭，独以昔日逢乱之际，曾蒙令祖先生知己之爱，谊不敢辞，已具一藳，藏之箧中。而来教复托□转求于当世之显者，则又自忖杨子云禄位容貌，不能动人，未足以耀九原而传异日也。今再命之，其敢终秘而不出乎？可录葬年月日并新阡某地一一示之，但付达夫舍侄，必不浮沈。褊性幽栖，遂来华下，三千里之程，或未能亟达耳。素车祖送，有关大礼，如何如何！马表兄近况想佳，并烦致念。贵地惟予先曾有一字，如永明、虞廷、昆良诸君，并无恙否？便中及之。

　　○与王山史 【 讳弘撰，字无异，荐举。陕西华阴人。】 

　　董子曰：「君子甚爱气而谨游于房。是故新壮者十日而一游于房，中年者倍新壮，始衰者倍中年，中衰者倍始衰，大衰者以月当新壮之日，而上与天地同节矣。」□年五十三，遭西河之戚，未有继嗣。及辛亥岁，年五十九，在太原遇傅青主，俾之诊脉，云尚可得子，劝令置妾，遂于静乐买之。恃其筋力尚壮，亟于求子，不一二年而众疾交侵，始思董子之言而瞿然自悔。会江南有立侄衍生之议，即出而嫁之。尝与张稷若言：青主之为人，大雅君子也。稷若曰：「岂有劝六十老人娶妾，而可为君子者乎？」仆无以答也。又少时与杨子常先生最厚，自定夫亡后，子常年逾六十，素有目眚，买妾二人，三五年间目遂不能见物。竟得一子已成童而复夭亡，同于伯道矣。此在无子之人犹当以此为戒，而况有子有孙，又有曾孙者乎？有曾孙而复买妾，以理言之，则当谓之不祥；以事言之，则朱子斗诗有所谓好人叹者，即西安府人，殷鉴不远也。伏念足下之年五十九同于弟，有目疾同于子常，有曾孙同于西安之「好人」，敢举此为规，未知其有当否？

　　○与戴枫仲 【 讳廷栻，山西祁县人。】 

　　大难初平，宜反己自治，以为善后之计。昔傅说之告高宗曰：「惟干戈省厥躬。」而夫子之系易也，曰：「山上有水，蹇。君子以反身修德。」孟子曰：「行有不得者，皆反求诸己。」左传载夫子之言曰：「臧武仲之智而不容于鲁，有由也。作不顺而施不恕也。」苟能省察此心，使克伐怨欲之情不萌于中，而顺事恕施，以至于「在邦无怨，在家无怨」，则可以入圣人之道矣。以向者横逆之来，为他山之石，是张子所谓「玉女于成」者也。至于臧否人物之论，甚足以招尤而损德。自顾其人能如许子将，方可操汝南之月旦，然犹一郡而已，未敢及乎天下也。不务反己而好评人，此今之君子所以终身不可与适道，不为吾友愿之也。临别惓惓，进此药石，惟原其戆直，幸甚。

　　○与侄公成 【 名□琦，衍生胞兄，吴江人。】 

　　五月一日忽接尊公讣音，为之惊悼！即于华阴寓中设一薄祭，率衍生拜奠。仍具菲仪一两寄上，吾侄幸收而致之灵筵。衍生既为人后，尊无二上。止服期年，其心丧仍二十七月而毕。专此附慰，并启尊堂知之。 【 衍生谨识：衍生本生父讳鼎文，字闇公。】 

　　○与

　　君子之为学，以明道也，以救世也。徒以诗文而已。所谓「雕虫篆刻」，亦何益哉！某自五十以后，笃志经史，其于音学深有所得。今为五书以续三百篇以来久绝之传，而别着日知录上篇经术，中篇治道，下篇博闻共三十余卷。有王者起，将以见诸行事，以跻斯世于治古之隆，而未敢为今人道也。向时所传刻本，乃其绪余耳。

　　○答王山史之一 

　　仲复之言，自是寻常之见。虽然，何辱之有？小星、江汜，圣人列之召南，而纪叔姬笔于春秋矣。或谓占之媵者皆侄娣，与今人不同。诚然。然今人以此为贱者，不过本其锱铢之身价而已，价与义有时而互为轻重。记曰：「父母有婢子，甚爱之，虽父母没，没身敬之不衰。」夫爱且然，而况于其五十余年之节行乎？使乡党之人谓诸母之为尊公媵者，其位也；其取重于后人而为之受吊者，其德也。易曰：「利幽人之贞，未变常也。」诸母当之矣。君子以广大之心而裁物制事，当不尽以仲复之言为然。将葬，当以一牲告于尊公先生而请启土。及墓，自西上，不敢当中道；既窆，再告而后反。其反也，虞于别室，设座不立主，期而焚之。

　　○答王山史之二 

　　仲复之言，自是寻常之见。虽然，何辱之有？小星、江汜，圣人列之召南，而纪叔姬笔于春秋矣。或谓古人媵者皆侄娣，与今人不同。诚然。然记曰：「父母有婢子，甚爱之，虽父母没，没身敬之不衰。」夫爱且然，而况五十余年之节行乎？使乡党之人谓诸母之为尊公媵者，其位也；其取重于后人，而为之受吊者，其德也。易曰：「利幽人之贞，未变常也。」诸母当之矣。君子以广大之心而裁物制事，当不尽以仲复之言为然。将葬，当以一牲告于尊公先生而请启土。及墓，自西上，不敢当中道；既窆，再告而后反。其反也，虞于别室，设座不立主，期而焚之。先祖有二妾，炎武所逮事，其亡也，葬之域外。此固江南士大夫家之成例，而亦周官冢人或前或后之遗法也。今诸母之丧，为位受吊，加于常仪，以报其五十余年之苦节足矣。若遂欲祔之同穴，进列于左右之次，窃以为非宜。追惟生时「实命不同」，「莫敢当夕」之情，与夫今日葬之以礼，「没身敬之不衰」之义，固不待宋仲几、鲁宗人衅夏之对也。谨复。

　　○答王山史之三 

　　四月杪自曲周遣人入都至贵寓，言驾已西行数日，甚慰。自今以往，以著书传后学，以勤俭率子弟，以礼俗化乡人，数年之后，叔度、彦方之名，翕然于关右，岂玉堂诸子之所敢望哉？弟今年涉伊阙，出轘辕，登嵩山，历大騩，将有淮上之行，而资斧告匮，复抵西河暂憩，未获昕夕一堂，奉教左右，良为怃然！前寄次耕诗，有关中二臣语，及三月十九日嵩山绝句，度已呈览。顷子德有札来云：「闻将特聘先生，外有两人。」弟遂作一书与叶讱庵，托为沮止。今则纂修之事，属之舍甥，似可免于物色。其书仍付既足录上，与关中同志观之。既足英年好学，今在尊府，朝夕得领训诲，弟尝惓惓以究心经术、亲近老成为嘱。小儿衍生虽极鲁钝，尚未有南方骄慢习气，幸待之以严，勿作外人视也。弟在此待祁县之物，西来之期，未卜早晚。六令弟并仲和不及另柬，统此不悉。

　　○答汤荆岘 【 讳斌，睢州人，官江南巡抚。】 

　　两函并至，深感注存。足下有子产博物之能，子政多闻之敏，而下问及于愚耄，不知臣精销亡，少时所闻，十不记其二三矣。闻之前辈老先生曰：太祖实录凡三修：一修于建文之时，则其书已焚，不存于世矣；再修于永乐之初，则昔时大梁宗正西亭曾有其书，而洪水滔天之后，遂不可问；今史宬所存，及士大夫家讳实录之名，而改为圣政记者，皆三修之本也。然而再修三修所不同者，大抵为靖难一事。如弃大宁而并建立之制，及一切边事书之甚略，是也。至于颍、宋二公若果不以令终，则初修必已讳之矣。闻之先人曰：实录中附传于卒之下者，正也；不系卒而别见者，变也。当日史臣之微意也。王元美先生作信国公诗曰：「所以恩泽终，颍、宋乃反是。」盖谓二公之不得其死，而不可谓之诛。且以汉事言之：武帝之于刘屈牦，谓之诛，可也；成帝之于翟方进，谓之诛，不可也。是史臣之所以微之也。今观卒后恩典之有无隆杀，则举一隅而三可反矣。至于即主位之月日，当如来谕，以实录为正。适有便人往雎，率此奉报并谢勤惓。自万历以还，是非之涂，樊然殽乱，姑以目所尝见之书，其刻本则如辛亥京察记事、辽事实录 【 王在晋】 ，清流摘镜 【 王岳】 ，傃庵野钞、同时尚论录 【 二书并蔡□□】 ，悫书 【 蒋德璟】 ；钞本则如酌中志 【 刘若愚】 ，恸余杂记 【 史惇】 之类皆不可阙，而遽数之不能终也。搜罗之博，裁断之精，是在大君子而已。

　　○与关中友人书 

　　增三年之丧为三十六月，起于唐弘文馆直学士王元感，已为张柬之所驳，而今关中士大夫皆行之。丧服小记曰：「再期之丧，三年也。」三年问曰：「至亲以期断，然则何以三年也？曰：加隆焉尔也。焉使倍之，故再期也。」古人以再期为三年，而于其中又有练祥之节，杀哀之序，变服之渐，以其更历三岁而谓之三年，非先有三年之名，而后为之制服也。今于礼之所繇生者既已昧之，抑吾闻之，君子之所贵乎丧者，以其内心者也。居处不安，然后为之居倚庐以致其慕，食旨不甘，然后为之疏食水饮以致其菲；去饰之甚，然后为之袒括、衰麻、练葛之制以致其无文。今关中之士大夫，其服官赴举，犹夫人也，而独以冠布之加数月者为孝，吾不知其为情乎？为文乎？如以其文而已，则关中之士大夫平居无服之时，固许子之所谓奚冠而冠素者，而曾是以为孝乎？先王之礼，不可加也，从而加之，必其内心之不至也。其甚者，除服之日而有贺。夫人情之所贺者，其不必然者也。得子也，拜官也，登科也，成室也，不必然而然，斯可贺也。故曰：婚礼不贺，人之序也。以其为人事之所必然，故不贺也。丧之有终，人事之必然者也，何贺之有？抑吾不知其贺者，将于除服之日乎？君子有终身之丧，忌日之谓也。是日也，以丧礼处之而不可以除。将以其明日乎？则又朝祥暮歌之类也。贺之为言，稍知书者已所不道，而王元感之论则尚遵而行之。使有一人焉，如颜丁、子羔之行，其于送死之事，无不尽也，而独去其服于中月而禫之日，其得谓之不孝哉？虽然，吾见今之人略不以丧纪为意，而此邦犹以相沿之旧，不敢遽变，是风俗之厚也。若乃致其情而去其文，则君子为教于乡者之事也。

　　○与友人书 

　　日知录初本乃辛亥年刻。彼时读书未多，见道未广，其所刻者，较之于今，不过十分之二。非敢沽名衒世，聊以塞同人之请，代抄录之烦而已。至于三代之英，固圣人所有志；百姓之病，亦儒者所难忘。窃欲待一治于后王，启多闻于来学，而六艺之精微罔析，群言之浩博靡穷。记曰：「学然后知不足。」信哉斯言！今此旧编，有尘清览。知我者当为攻瑕指失，俾得刊改以遗诸后人，而不当但为称誉之辞也。若乃鄙俗学而求六经，舍春华而食秋实，为山期于覆篑，祭海必于先河，则区区于同志有厚望焉。而擿埴索涂之夫，不足为壤流之一助矣。率此布谢，并冀起予。

　　○答原一甥 【 讳干学】 

　　募助一事，惟吾甥为之。吾别营一宅于山下堡内，不住祠中。其筑造典守，自有秦人，譬如禅师不管常住之事也，亦可知之。章丘庄事托之魏令，且以币往，复书一力照管，收租办课矣。但必得取庄头揽状付来为凭，而索之至再，尚未寄至。吾甥到京，幸为我特作一书与之。从提塘发去，而令元少便中取其报音可也。

　　○答公肃甥 【 讳元文】 

　　札中所论，古人有云：「进亦忧，退亦忧。」然则何时而已乎？科场文字之谬，此特政之小者，且今日吏道杂而多端，其病又不仅在乎科场也。世有王景略者出焉，而又得如苻永固之主者任之，其庶几乎？日知录二集想是八九年前之书，已不可用。今所著三四十卷，前十卷诠五经者，已录送原一，其四书尚未全，而以后所谭兴革之故，须俟阅完实录，并崇祯邸报一看，然后古今之事，始大备而无憾也。熊明府心绪甚不佳，亦未必烦之也。一人自有一人之苦，语曰：「今之从政者殆而！」如我者却有病中之乐耳。大云弟一字附致。

　　○与弟大云 【 讳岩】 

　　自弱冠以来，论文道古，昕夕相依者，惟叔父一人，竟作终天之别。每至清风朗月，思之黯然！前托原一甥致奠五金，想已到灵筵，而终以未得躬诣为恨，不知今已卜葬否乎？吾虽飘零异地，而文章一道，颇为当世所推。念叔父生平，吾集中不可无一篇文字，情至之言，又不在胪列也。作状一通，曾于都门一示白公，为之出涕。时方扰攘，未便录寄。今思吾年六十有八矣，余日无多，岂可不一示吾弟，使焚之于叔父神主之前乎？故特送上。昆山吴同初名其沆，吾两人好友也。有诗稿一册在叔父处，吾亦有之而不全。可借与汝嘉侄，将其中五言绝七言绝句抄来。叔母想康宁，并祈致问。侨卜华山，将与黄冠偕隐，良晤未期，临书怅惘！

　　○病起与蓟门当事书 

　　天生豪杰，必有所任，如人主之于其臣，授之官而与以职。今日者拯斯人于涂炭，为万世开太平，此吾辈之任也。仁以为己任，死而后已，故一病垂危，神思不乱。使遂溘焉长逝，而其于此任已不可谓无尺寸之功，今既得生，则是百姓保留而□玺书之勉劳者也，又可怠于其职乎？今有一言而可以活千百万人之命，而尤莫切于秦、陇者，苟能行之，则阴德万万于于公矣。请举秦民之夏麦秋米及豆草一切征其本色，贮之官仓，至来年青黄不接之时而卖之，则司农之金固在也，而民间者倍蓰之出。且一岁计之不足，十岁计之有余，始行之于秦中，继可推之天下。然谓秦人尤急者，何也？目见晋人倚藉旗势，将银放与凤翔之民，一两要麦三石，一两要米四石，此尚能支持岁月否乎？捐不可得之虚计，犹将为之，而况一转移之间，无亏于国计乎？然此必不能行者也。易曰：「牵羊悔亡，闻言不信。」至于势穷理极河决鱼烂之后，虽欲征其本色而有不可得者矣。救民水火，莫先于此，使小民得以存其生，而事可次第举也。病中思此，已笔之于书，而未告诸在位。及读国史，有正统中，遣右通政李畛等官粜米得银若干万之书，则昔有行之者矣。特建此说，以待高明者筹之。

　　○答迟屏万 【 讳维城，华阴令。】 

　　弟至曲沃三日而大病，呕泄几危，幸遇儒医郭自狭三五剂而起。今饮食已得如常，惟末疾未愈，艰于步履。寓郊外韩进士旬公书斋，熊明府来视者十次，尚未入城一拜，其衰惫可知。然老年台注存之雅，与建祠大事，虽病中未尝忘也。重承台札下颁，知不日告成。老年台尊儒诲学之意，勤矣至矣！下令于流水之原，又可识莅事之精敏矣。
　　今服豨苓丸，稍有效验。而祁寒渐逼，未能出户。意欲求择二月上丁后吉日送主，□必当勉力一来，不知可否？先此附报。

　　○与熊耐荼 【 讳僎，曲沃令。】 之一

　　承鹾台 【 （残稿书眉有注云：黄斐字菉园。）】 倾盖之雅，惓惓甚笃。不谓下榻五日，而忽闻太夫人之讣，为之怆然！但文结未到，交代之期或仍须秋杪也。□于四月十日仍返华下，茂林间馆，起看仙掌，坐拥百城，足以忘暑。且俟七月中方过沃邑，一切谢私，统容面罊。中秋后拟都门一行，敝门人与小儿或可寄留花县否？三峰之下，弟所愿栖迟以卒岁者，而土瘠差烦，地冲民贫，非所以为后人计；又恐如今春环县镇原之事，风鹤乍惊，关河难越，故东向而思托足耳。恃在知爱，辄敢覼缕，不悉。

　　○与熊耐荼之二 

　　弟已移至坡下韩公宣（即旬公，讳宣，己未进士）斋中。盖羇旅之人，疾病颠连，而托迹于所知，虽主人相爱，时有蔬菜之供，而饔飧一切自给，在我无怍，于彼为厚，此人事之常也。若欲往三四十里之外，而赴张兄之请，则事体迥然不同。必如执事所云：有实心向学之士，多则数人，少则三四人，立为课程，两日三日一会，质疑问难，冀得造就成材，以续斯文之统，即不能尽依白鹿之规，而其遗意须存一二，恐其未必办此，则徒餔啜也，岂君子之所为哉？一身去就，系四方观瞻，不可不慎！广文孙君与弟有旧，同张兄来此，剧论半日，当亦知弟为硁硁踽踽之人矣。

　　○答再从兄书 【 讳维】 

　　开椷睹书，词，侄洪徽之词也；笔，兄之笔也。不答侄而答兄，从质也。乃报书曰：
　　孰使我六十年垂白之贞母，流离奔迸，几不保其余生者乎？孰使我一家三十余口，风飞雹散，孑然一身，无所容趾者乎？孰使我遗赀数千金，尽供猱攫，四壁并非己有，一簪不得随身，绝粒三春，寄飡他氏者乎？孰使我天性骨肉，并畴萋斐，克恭之弟，一旦而紾兄，圣善之母，一旦而逐 【 （原作遂）】 子，谗人罔极，磨骨未休，怨不期深，伤心最痛者乎？孰使我诸父宗人，互寻雠隙，四载讼庭，必假手剪屠而后快者乎？孰使我四世祖居，日谋侵占，竟归异姓，谢公辞世，不保五亩之家，欲求破屋数间而已亦不可得者乎？孰使我倍息而举，半价而卖，转盼萧然，伍子吹篪，王孙乞食者乎？孰使我一廛不守，寸畮无遗，夺沁水之田，则矫烝尝为号；攘临川之宅，则假庙宇为辞，巧立奇名，并归鲸罟者乎？孰使我旅人焚巢，舟中遇敌，共姬垂逮于宋火，子胥几殒于芦漪者乎？孰使我父母之国，邈若山河，凡我婣友，居停半宿，即同张俭之辜，接话一茶，便等陈容之僇，绝往来，废贺吊，回首越吟，凄其泪下者乎？孰使我岁时蜡腊，伏地悲哀，家人相对，含酸饮泣，叫天而苍苍不闻，呼父而冥冥莫晓者乎？夫人生一世，所怀者六亲也，所爱者身也，所恋者田宅货财也，所与居者婣旧乡曲也。有一于此，必不忍出一旦忿悁之行，而决然与人为难也。举四者而无望焉，情知其必至于死亡，则将有激焉而不暇顾。承来教谆谆，岂不知弟之与兄分属同曾，恩叨再从，第念人之生也，有母而后有兄，母阽危且死，不得顾兄矣；有身而后有兄，身将死，不得顾兄矣！为我也兄者，则必不为主人也暴客；为主人也暴客者，则不为我也兄；人之暴客而我以为兄，不得顾兄矣！今兄曰：主持有人，同谋有人，吾无与焉。不思燎原之焰，始自何人？虎项金铃，当问系者。况宝玉大弓，未归鲁库，法书名画，尚在桓玄；苟曰事不繇身，何异盗钟之惑？且贞母何辜，遂同抄没；即 【 原作郎】 藐孤有罪，未至溘亡，共有人心，得无哀痛！伏冀翻然易虑，「取之以天，还之以天」 【 郅恽谏王莽语，】 俾老母得以粗粝终天年，而八口不至填沟壑，其何乐乎与同枝为不戴之雠也！昔华元告楚，不隐国情，今计屈途穷，久生亦复何聊！而承命必索报音，敢不具布下忱，仰尘台听，兄实图之。

　　○答俞右吉 

　　接手书，知先生所以教诲学者之意甚笃，而衰钝之资无以克副。所论春秋诸家及胡文定作传之旨，极为正当。在汉之时，三家之学各自为师，而范宁注谷梁，独不株守一家之说。至唐啖、赵出而会通三传，独究遗经：至宋孙、刘出而掊击古人，几无余蕴。文定因之，以痛哭流涕之怀，发标新领异之论，其去游、夏之传，益以远矣。今陆氏之纂例，刘氏之权衡、意林，并有其书，惟尊王发微未见。而后儒之辩春秋，其散见于志书文集者，亦多抄录，未得会稡成帙。若鄙着日知录春秋一卷，具有一二百条，如：「君氏卒。」「禘于太庙，用致夫人。」当从左氏；「夫人子氏薨。」当从谷梁；「仲婴齐卒。」当从公羊；而「三国来媵」，则愚自为之说，盖见硕人诗云：「东宫之妹」，正义以为「明所生之贵」，而非敢创前人所未有也。因乏写手，一时未得奉寄，惟就来书所问二事敬录以上，然亦未知合否？祈为正之。至乃向日流传友人处诗文，大半改削，不知先生于何见之？恐不足溷高明也。书箑留京邸未到，尚稽詶答，附录与敝人一诗博笑。此际邮筒以纸为便，扇则难携也。率尔附复，曷胜驰企。

　　●蒋山佣残稿卷二 

　　与次耕书 
　　答李紫澜 
　　答汪苕文 
　　记与孝感熊先生语 
　　答王茂衍 
　　答周籀书 
　　与施愚山 
　　与彦和甥 
　　答曾庭闻书 
　　与陈介眉 
　　与王山史 
　　与李湘北学士书 
　　与梁大司农书 
　　复张廷尉书 
　　与同邑叶讱庵书 
　　答李子德 
　　与李紫澜 
　　与王虹友 
　　与苏易公 
　　与郭九芝辞祝 
　　与 
　　答汪苕文 
　　与徐某 
　　答徐某 
　　与叶嵋初 
　　与人书一 
　　与人书二 
　　与人书三 
　　与原一甥 
　　与人书 
　　上国馨叔 
　　答叶嵋初 
　　答人书 

　　○与次耕书 【 讳耒】 

　　著述之家，最不利乎以未定之书传之于人。昔伊川先生不出易传，谓是身后之书，即如近日力臣札来，五书改正约有一二百处：诗祈父「靡所■〈厂外氏内〉止」，小旻「伊于胡■〈厂外氏内〉」误作底，注云：十一荠，而不知其为五旨也。五经无底字，皆是■〈厂外氏内〉字，惟左传襄二十九年「处而不底」，昭元年「勿使有所壅闭湫底以露其体」，乃音丁礼反耳。今说文本■〈厂外氏内〉字有下一画，误也。字当从氏。诗「周道如砥」，孟子引之作底，以砥■〈厂外氏内〉音同而古亦可通也。今本误为底字。童而习之，并诗之砥字亦读为邸矣。商颂烈祖诗上云「以假以享」，下云「来假来飨」，石经上作享，下作飨。欧阳氏曰：「上云以享者，谓诸侯皆来助享于神也；下云来飨者，谓神来至而歆飨也。」享飨二义不同，享者，下享上也，书曰「享多仪」是也。飨者，上飨下也，传曰「王飨醴」是也。故周颂「我将我享」作享，「既右飨之」作飨；鲁颂「享以骍牺」作享，「是飨宜」作飨。今诗经本周商二颂上下皆作享，非矣。举此二端，则此书虽刻成而未可刷印，恐有舛漏以贻后人之议。马文渊有言：「良工不示人以璞。」今世之人速于成书，躁于求名，斯道也将亡矣。前介眉札来索此，原一亦索此书并欲钞日知录，我报以诗、易二书今夏可印，其全书再待一年，日知录再待十年；如不及年， 【 此年字如「赵孟不复年」之年】 。则以临终绝笔为定，彼时自有受之者，而非可豫期也。诗云：「如切如磋，如琢如磨。」此之谓也。

　　○答李紫澜 【 讳涛】 

　　春来两接琅函，著作承明，紬书金匮，自不负平生所学。太夫人暨令兄先生想俱禔福。弟老矣，自舞象之年，即已观史书，阅邸报，世间之事，何所不知。五十年来存亡得失之故，往来于胸中，每不能忘也。中遗忧患，不废学业，稍有所窥。常叹有名不如无名，有位不如无位。前读大教，谬相推许，而不知弟此来关右，不干当事，不立坛宇，不招门徒。西方之人或以为迂，或以为是，而同志之李君中孚，遂为上官逼迫，舁至近郊，至卧操白刃，誓欲自裁。关中诸君有以巨游故事言之督抚，得为谢病放归。然后国家无杀士之名，草泽有容身之地，真所谓威武不屈。然而名之为累，一至于斯，可以废然返矣！或曰「君子疾没世而名不称」，何与？曰：君子所求者，没世之名，今人所求者，当世之名也。当世之名，没则已焉，其所求者，正君子之所疾也。而何俗士之难寤与？城郭沟池以为固，甲兵以为防，米粟刍茭以为守，三代以来，王者之所不废。自宋太祖惩五季之乱，一举而尽撤之，于是风尘乍起，而天下无完邑矣。我不能守，贼亦不能据，而椎埋攻剽之徒乃尽保于山中。于是四皓之商颜，刘、阮之天姥，凡昔日兵革之所不经，高真之所托迹者，无不为戎薮盗区。故避世之难，未有甚于今日，推原其故，而艺祖、韩王有不得辞其咎者矣。读书论世而不及此，岂得为「开拓万古之心胸」者乎？介眉、允斌、度汪诸年翁并不能专启，语次及之，为粲然一笑。天生北上陈情，寄此数字，不悉。

　　○答汪苕文 【 讳琬】 

　　伏读大集，谬荷推奖，自惟謭劣，非所克当。至与甫草 【 衍生注：姓计氏。】 一书，深得圣人言学之指，而五服异同之录，当与天壤并存，斯道之传，将赖之而不坠矣。弟久在山左，有济阳张君稷若，淹通礼学，着仪礼郑注句读一书，立言皆有原本。近至关中，谓此地宋之横渠、蓝田诸先生以礼为教，今之讲学者甚多，而平居雅言无及之者。值此人心陷溺之秋，苟不以礼，其何以拨乱而返之正乎？一时高谈之士，或以鄙言为肤浅，而盩厔李隐君中孚独以为然，请以质之君子。年垂七十，布衣蔬食之外，别无所求，流行坎止，安时处顺，并以奉闻。偶有续尚书二条，并以就正，幸赐指教，不宣。

　　○记与孝感熊先生语 【 讳赐履】 

　　辛亥岁夏在都中，一日孝感熊先生招同舍甥原一饮，坐客惟余两人。熊先生从容言：久在禁近，将有开府之推，意不愿出，且议纂修明史，以遂长孺之志。而前朝故事，实未谙悉，欲荐余佐其撰述。余答以果有此举，不为介推之逃，则为屈原之死矣。两人皆愕然。余又曰：即老先生亦不当作此。数十年以来门户分争，元黄交战，啧有烦言，至今未已。一入此局，即为后世之人吹毛索垢，片言轻重，目为某党，不能脱然于评论之外矣。酒罢，原一以余言太过。又二年余复入都，问原一：孝感修明史事何如？答云：熊老师自闻母舅之言，绝不提起此事矣。近有传余此语者，或失其真，故聊笔之以视同志。

　　○答王茂衍 【 讳孙蔚】 

　　薄游四方，闻老先生之高名，亦已久矣。顾以草野孤踪，恐涉未同之嫌，未敢遽投漫刺，而中心向往，愿归依于有道者，不能忘也。乃荷千里赐书，勤勤恳恳，且为之谋其旅琐而助其跻陵，所谓情同金石，义薄云天，非时流之可企矣。至乃多蒙奖借之言，或是谬采过情之誉，而自揣陋劣，何以克当？矧望七之年，衰颓已甚，有志三代之英，恨未登乎大道，不忘百姓之病，徒自托于空言。子德西来，侧聆台指。或且停车渭曲，坐石磻溪，得随巾拂之余，上溯韦编之学，启多闻于永世，待一治于天行，则耄齿增荣，暮途知励矣。虽客西河，未晤郡守，台函相机投之，先此附谢，并候起居，不宣。

　　○答周籀书 【 讳篆】 

　　昔年过访尊公于江村寓舍中，其时以去国孤踪，相逢话旧。遇声子于郑郊，久谙家世；和渐离于燕市，窃附风流。雹散蓬飘，忽焉二纪，东西南北，音信阙如。为天涯独往之人，类日暮倒行之客。乃者发函伸纸，如见故人，问道论文，益征同志，信后生之可畏，知斯道之不亡。至于鄙俗学而求六经，舍春华而食秋实，则为山覆篑，当加进往之功；祭海先河，尤务本原之学。老夫耄矣，何足咨询？而况二十年前已悔久焚之作乎？重违来旨，辄布区区。二作燕丹论甚佳，草此附复。尊公先生并希致候，不尽。

　　○与施愚 【 原作遇】 山 【 讳闰章】 

　　十月十九日之书沈阁渭南，至二月八日方得接读。二十余年之交，宛然如昨，素心高谊，不可于今日宦途中求之矣。道履无恙。令叔老先生年逾古稀，康宁好德，萃于一门，此亦人生至乐。孟子所谓「王天下不与存者」。若使厕身馆阁，将夸大隐之名；政恐回首田园，不免小明之悔。乃知半年京、雒，缁尘染素，未必非天之所以悟贤达而增其德慧也。至于理学之传，自是君家弓冶。然愚独以为理学之名，自宋人始有之。古之所谓理学，经学也，非数十年不能通也。故曰：「君子之于春秋，没身而已矣。」今之所谓理学，禅学也。不取之五经而但资之语录，校诸帖括之文而尤易也。又曰：「论语，圣人语录也。」舍圣人之语录而从事于后儒，此之谓不知本矣。高明以为然乎？近来刊落枝叶，不作诗文，敬拜佳篇，未得詶和。而音学五书之刻，其功在于注毛诗与周易，今但以为诗家不朽之书则末矣。刊改未定，作一书与力臣，先印诗经并广韵奉送，有便人可往取之。但诗经中尚须改刻七纸，纔于正月发去，稍迟取之即全矣。易音亦可得，其音论、唐韵正、古音表三书再待一年以后竟。以尊札与力臣相通为便。北游诗于旧簏中简得一本，附上。弟已移寓华下，嗣音可寄华阴报房。大刻领教，附谢。令郎学业何如？并问。不悉。

　　○与彦和甥 【 讳秉义。】 

　　万历以前，八股之文可传于世者，不过二三百篇耳。其间却无一字无来处。偶为门人讲吴化事君数一节，文中有謇谔二字。楚辞离骚：「余固知謇謇之为患兮，忍而不能舍也。」此謇字之所出也。史记商君传：「千人之诺诺，不如一士之谔谔。武王谔谔以昌，殷纣墨墨以亡。」此谔字之所出也。陆机辨亡论：「左丞相陆凯以謇谔尽规。」韩文公郾城联句：「九迁弥謇谔。」则古人已用之矣。今欲吾甥集门墙多士十数人，委之将先正文字注解一二十篇来，以示北方学者。除事出四书不注外，其五经子史古文句法一一注之，如李善之注文选，方为合式。此可以救近科杜撰不根之弊也。

　　○答曾庭闻书 

　　南徐一别二十六年，足下高论王霸，屈迹泥涂，读严武、隗嚣之句，未尝不为之三叹。弟白首穷经，使天假之年，不过一伏生而已，何敢望骥骐之后尘，而希千里之步？然以用世之才如君者，而犹沦落不偶，况鄙哉硁硁如弟，率彼旷野，死于道涂，固其宜也。奚足辱君子勤勤之问乎？宣尼有言：「自南宫敬叔之乘我车也，而道加行。」今之人情则异乎是。即有敬叔之车，而季、孟之流，不问杏坛之字。若乃杜子美飘零秦、蜀，而嗔王录事不寄草堂之资，风斯下矣。然而一生所著之书，颇有足以启后王而垂来学者，日知录三十卷已行其八，而尚未惬意；音学五书四十卷，今方付之剞劂。其梨枣之工，悉出于先人之所遗，故国之余泽，而未尝取诸人也。因知己之爱惓惓，且问及室家之事，遂复缕缕及此。「君子之道，或出或处」，君年未老，努力加餐，临书可胜翘注。

　　○与陈介眉 【 讳锡嘏】 

　　前有一函谢或问之惠，想彻览矣。兹刻得下学指南全帙，论古音书一通，并天生十诗奉呈求正。顷者黄先生 【 衍生注：黎州。】 之季君主一 【 百学】 寓书于弟，欲为其母夫人乞铭，读其行状，殊为感恻！但黄先生见存，而友人特为其夫人作志，所据状又出其子之词，以此迟回，未便下笔，敢祈酌示。或黄先生自为之，而友人别作哀诔之文，则两得之矣。音学五书须弟亲至淮上方得改定，今尚未成。其大指则具今书中，并闻。临楮不尽瞻遡。

　　○与王山史 【 讳弘撰】 

　　四月杪自曲周遣人人都至贵寓，言驾已西行数日，甚慰。自今以往，以著书传后学，以勤俭率子弟，以礼俗化乡人，数年之后，叔度、彦方之名，翕然于关右，岂玉堂诸子之所敢望哉？弟今年涉伊阙，出轘辕，登嵩山，历大騩，将有淮上之行，而资斧告匮，复抵西河暂憩，未获昕夕一堂，奉教左右，良为怃然！前寄次耕诗，有关中二臣语，及三月十九日嵩山绝句，度已呈览。顷子德有札来云：「闻将特聘先生，外有两人。」弟遂作一书与叶讱庵，托为沮止。今则纂修之事，属之舍甥，似可免于物色。其书仍付既足录上，与关中同志观之。既足英年好学，今在尊府，朝夕得领训诲，弟尝惓惓以究心经术、亲近老成为嘱。小儿衍生虽极鲁钝，尚未有南方骄慢习气，幸待之以严，勿作外人视也。弟在此待祁县之物，西来之期，未卜早晚。六令弟并仲和不及另柬，统此不悉。

　　○与李湘北学士书 【 衍生注：讳天馥。】 

　　关中布衣李君因笃顷承大疏荐扬，既征好士之忱，尤羡拔尤之鉴。但此君母老且病，独子无依，一奉鹤书，相看哽咽，虽趋朝之义已迫于戴星，而问寝之私倍悬于爱日。况年逾七十，久困扶床，路隔三千，难通啮指，一旦祷北辰而不验，回西景以无期，则缾罍之耻奚偿，风木之悲何及！昔者令伯奏其愚诚，晋朝听许；元直指其方寸，汉主遣行。求贤虽有国之经，教孝实人伦之本。是用遡风即路，沥血叩阍。伏惟执事弘锡类之仁，悯向隅之泣，俯赐吹嘘，仰徼俞允，俾得归供菽水，入侍刀圭，则自此一日之斑衣，即终身之结草矣。若炎武者，黄冠蒯屦，久从方外之踪，齿豁目盲，已在废人之数，而以生平昆弟之交，理难坐视，辄敢通书辇下，布其区区，伏惟矜詧。

　　○与梁大司农书 【 衍生注：讳清标，字玉立。】 

　　谨启。关中布衣李君因笃，昔年尝以片言为介，上谒庭墀，得蒙一顾之知，遂预明扬之数。在于流俗岂非至荣？然而此君母老且病， 【 云云，衍生注：下与李学士书同。】 

　　○复张廷尉书 【 衍生注：讳云翼，字又南。】 

　　得拜珤函，具承隆注。顷者双龙出水，乍当乖别之时，以致三匝依枝，顿起南飞之念。既荷白驹之赋，远道相诒，坎止流行，元无固必。况华下有晦翁旧事，历五百余年始得山史为之表章，又十二年，而炎武重游至此。及今不刱，更待何人？今移买山之资，先作建祠之举。若改岁之初，旌驺至止，当于华下奉迎。白石清泉，共谈中愫，慰二载之阔悰，订千秋之大业，幸甚幸甚！至鄙人侨居之计，且为后图，而其在此，亦非敢拥子厚之皋比，坐季长之绛帐。倘逖听不察，以为自立坛坫，欲以奔走天下之人，则东林覆辙，目所亲见，有断断不为者耳！率此附候，并谢惓切，不宣。

　　○与同邑叶讱庵书 【 衍生注：讳方霭。】 

　　去冬韩元少书来，言曾欲与执事荐及鄙人，已而中止。道义之雅，莫逆于心，可以不谢。顷闻史局中复有物色及之者。无论昏耄之资，不能黾勉从事，而执事同里人也，一生怀抱，敢不直陈之左右。先妣未嫁过门，养姑抱嗣，为吴中第一奇节，蒙朝廷旌表。国亡绝粒，以女子而蹈首阳之烈。临终遗命，有「无仕异代」之言，载于志状，故人人可出而炎武必不可出矣。记曰：「将贻父母令名，必果；将贻父母羞辱，必不果。」七十老翁何所求？正欠一死！若必相逼，则以身殉之矣！一死而先妣之大节愈彰于天下，使不类之子得附以成名，此亦人生难得之遭逢也。谨此奉闻。伏待台命。临书哽切，同馆同乡诸公并乞示之。

　　○答李子德 【 讳因笃】 

　　接读来诗，弥增媿侧，名言在兹，不啻口出，古人有之。然使足下蒙朋党之讥，而老夫受虚名之祸，未必不由于此也。韩伯休不欲女子知名，足下乃欲播吾名于今日之士大夫，其去昔贤之见，何其远乎？「人相忘于道术，鱼相忘于江湖」，若每作一诗，辄相褒诵，是昔人标榜之习，而大雅君子所弗为也。愿老弟自今以往，不复挂朽人于笔舌之间，则所以全之者大矣。先妣当年大节，照耀三吴，读行状之文，有为之下泣者，老弟亦已见之矣。他人可出而不孝必不可出，老弟其未之思耶？昔年对孝感之言，老弟尝述以告关中之人矣，平生之言，岂今日而忘之邪？若果有此举，老弟宜力为我设沮止之策，并驰书见示，勿使一时仓卒，而计出于无聊也。至于敝乡之人有微词不可者，此如张南溟之于马右实，乃莫大之恩人，而老弟又龂龂与之争，岂非又一右实邪？关中人述周制府 【 衍生注：字彝初】 之言曰：「天生自欲赴召可尔，何又力劝中孚，至訹之以利害，殆是蘧伯玉耻独为君子之意。」窃谓足下身蹑青云，当为保全故交之计，而必援之使同乎已，非败其晚节，则必夭其天年矣。易曰：「君子之道，或出或处，二人同心，其利断金。」吾于老弟乎望之！
　　附后　昨江南友人书来，谓同学二字起于周介生，相订除之，并请裁夺。

　　○与李紫澜 【 讳涛】 

　　弟以三月十日出关，历崤、函，观雒、汭，登太室，游大騩，域中五岳得游其四，不惟遂名山之愿，亦因有帅府欲相招致，及今未至，飘然去之。鸿鹄之飞，意南而至于南，意北而至于北，此亦中材而处末流之一术矣。转历梁、宋，北至广平，距贵城三百余里，仅走伻 【 （原作坪）】 与令兄先生相闻。今复西游林虑，未卜所税。昔者郑康成以八十之年，赴袁本初之召，竟卒军中者，名为之累也。生平虽复钝拙，自知身后必有微名，若更求名，必至损名。第五伦变姓名自称王伯齐，往来河东，「陌上号为道士，亲友故人莫知其处」。心窃慕之，然亦未必不来都下也。便羽附候近祉，亲知中有问及者，烦以此告之。敝门人潘次耕名耒，想得晤言，亦可一示也。
　　附后　二月间于天生处封上富平令君一字，已彻览否？原书尚存弟处，以待后命。小儿衍生及塾师俱在华下，弟秋间即回。承不忘故人，频寄书札，此后可付陕西提塘，封在西岳庙报内。

　　○与王虹友 

　　丙辰夏，于长安邸中相对一月，念之不忘。尊公近履想康强倍昔。一代耆英，岿然犹在，百年就见，当有其时。而贤昆季莱衣董帷，备君子之三乐，此真今代之罕俦，士林之叹羡者矣！流寓关、华，已及二载，幸得栖迟泉石，不与弓旌。而此中一二绅韦颇知重道，管幼安之客公孙，唯说六经之旨；乐正裘之友献子，初无百乘之家。若使戎马不生，弦歌无辍，即此可为优游卒岁之地矣。惟是筋力衰隤，山川缅邈。获麟西野，粗成拨乱之书；化鹤东州，未卜归来之日。言念邦族，憬然如何！伊人书来，附此奉候，二札可以互观。向录拙诗，勿付选家，顷已多复改削，另容请正。今附近作二首，不悉。

　　○与苏易公 

　　顷者避地秦中，幸辇上诸公怜其衰拙，詧其素心，得免弓旌之召。而敝门人潘耒字次耕，谢病之后，遂奉母入山，不知所往。干木踰垣之志，介推偕隐之风，昔闻晋国，今在吴门矣。来札惓惓似以弟为未忘情于利达者，此曾西之所不为也，而为我愿之乎？关中惟中孚一人自痛孤贫阙养，誓终身不享富贵，再辞征荐，竟得俞允。伟元废读，长为攀柏之人，绮里逃名，竟作采芝之客，可谓贤矣。贵地独彪翁引疾，足见高风。即至春明，料必上陈情之表，凡在相知，不当为之劝驾也。关中有考亭书院之举，弟以謭陋谬主其事。然不坐讲席，不收门徒，欲尽反正德以来诸老先生之夙习，未知如何？

　　○与郭九芝辞祝 【 讳传芳】 

　　前承面谕，欲携樽相过，重违台命，请待新凉。
　　顷见子德则云：明府将以贱辰光临赐祝。窃惟生日之礼，古人所无。小弁之逐子，始说我辰；哀郢之故臣，乃言初度。故唐文皇以劬劳之训，垂泣以对群臣；而近时孙退谷、张篑山着论欲废此礼。彼居常处顺者，犹且辞之，况鄙人生丁不造，情事异人，流离四方，偷存视息。若前史王华、王肃、陆襄、虞荔、王慧龙之伦，便当终身布衣疏食，不听音乐，不参喜事。即不能然，而又以此日接朋友之觞，炫世俗之目，岂不于我心有戚戚乎？知我者当闵其不幸而吊慰之，不当施之以非礼之礼，使之拂其心而夭其性也。用是直摅衷曲，布诸执事，惟祈鉴之。

　　○与 

　　造府多扰，谢谢。顷史局已疏荐七人，其欲出者五人，不出而姑为此一荐者二人。前者东方友人书来，谓弟盍亦听人一荐，荐而不出，其名愈高。嗟乎！此所谓钓名者也。今夫妇人之失所天也，从一而终，之死靡慝，其心岂欲见知于人哉？然而义桓之里，称于国人，怀清之台，表于天子，何为其莫之知也？若曰：必待人之强委禽焉而力拒之，然后可以明节，则吾未之闻矣。念知己中框先生可与言此，聊布区区。

　　○答汪苕文 【 讳琬】 

　　盥读手书，奖挹过甚，殊增悚愧。至于悯礼教之废坏，而望之斟酌今古，以成一书，返百王之季俗，而跻之三代，此仁人君子之用心也。然斯事之难，朱子尝欲为之而未就矣，况又在四五百年之后乎？弟少习举业，多用力于四经，而三礼未之考究。年过五十，乃知「不学礼无以立」之旨，方欲讨论，而多历忧患，又迫衰晚，兼以北方难购书籍，遂于此经未有所得。而所见有济阳张君稷若名尔岐者，作仪礼郑注句读一书，根本先儒，立言简当，以其人不求闻达，故无当世之名，而其书实似可传，使朱子见之，必不仅谢监岳之称许也。响者读五服异同之书，已为之叹服。窃意出处升沈，胸中自有定见，如得殚数年之精力，以三礼为经，而取古今之变附于其下，为之论断，以待后王，以惠来学，岂非今日之大幸乎？弟方纂录易解，程、朱各自为书，以正大全之谬，而桑榆之年，未卜能成与否，不敢虚期许之意，而仍以望之君子也。答友论毋服一书附览。守其拙陋，与近儒之见颇有不同。伏惟教削，不宣。

　　○与徐某 【 衍生注：章丘令。代健庵。】 

　　山邦剧要，藉重鸿裁，暮月政成，飞凫题柱，引领竢之矣。

　　○答徐某 

　　使至，知贵治西成得遂，四郊宁谧，为之色喜！非德威孚格，何以致此？庄田琐事，仰累清神，兼以完□种麦，一一为之经理，心力交费，谊薄云天矣！秋杪欲一过历下，尚容面谢，余悃详之舍亲札中。率尔附复，曷罄瞻驰。

　　○与叶嵋初 【 讳方恒】 

　　同善之举，劳民劝相之政寓乎其中。杜子美谓「安得结辈十数公，落落然参错天下为邦伯」。弟亦谓老年翁欲以一邑之化，推诸海寓，其用心远矣。谨当奉扬仁风，播之四国。夏初可至历下，惮暑未便山游，更以异日可耳。肃此附谢，不宣。

　　○与人书一 

　　前岁在大名接到手札，无绿奉复，而弟旋有意外之事。衅起于章丘，祸成于即墨，遂以三千里外素不识面之人，而请旨逮问。当时移文昆山提顾宁人，业称无凭查解，独念事关公义，不宜避匿，又恐久而滋蔓，贻祸同人。故重跰赴济，径自投到，南冠就絷，区区自矢，不惜以一篑障江河，神之听，事果得白。证佐之人杜廷蛟既供从不相识，而黄御史传中并无贱名；其别篇中有「晚与宁人游」一句，亦无顾姓。又审出此书即系去年斩犯沈天甫诈骗吴中翰 【 名元莱，鹿友相公之子。】 之书，奉旨所云「海中带来者」。原告当堂口禀，求不深究，不惟孱儒得全，而士林并受其福。此皆上台淑问之明，众君子孚号之助，故使乘墉自屈，见睍俄消，而弟锐身一出，似亦可以慰知己之心，而增吾党之气者矣！然非老年台鼎文蓍 【 （按此句阙一字）】 发踪先示，岂能行雾无迷，履冰不陷，若此之多幸哉！

　　○与人书二 

　　怨双雠对，自古有之，至迁怒于一书之三百余人，而几起大狱，则非常情所料。区区自矢，不惜以一篑障江河，天牗其衷，事果得白。若乃锺仪絷晋，邹子囚梁，未识紫芝之容，靡通正平之刺，而独蒙垂问，且赐公扶，岂不令党人之版，慕义无穷，文苑之流，向风知感！顷蒙准保，始敢上书以候起居，而又有不许远离之命，是以犹迟叩见，先献近作以副盛心。至于上台淑问之明，众君子孚号之助，并足录之五中。而富平李天生因笃者，三千里赴友人之急，疾呼辇上，协计橐饘，驰至济南，不见官长一人而去。此则季心、剧孟之所长，而乃出于康成、子慎之辈，又可使薄夫敦而懦夫立者也。敢因下交之□而并及之。

　　○与人书三 

　　去秋舍甥人来，附一函上候戬谷，未知彻记室否？冬杪钟山过济，具言注存之切，感甚！南面百城，兼有林泉之胜，起八代之衰，而树千秋之业，非明公其谁与归！当不仅流连比兴，传播艺林，为斯之盛事矣。祝祝。弟于正月四日入都，即墨一案至三月十六日始结。程邈囚雍，初有隶书之作；范滂归汝，更来车两之迎。至于辇上诸公，无不推怀君子，弘悯清流，但垂抍马之慈，总藉登龙之谊。今者山左石田已托之舍甥，□便于新秋挂颿南下，小憩淮上，即去吴中，冀得观柱下之藏书，耹杏坛之绪论。兹附广韵一部，近诗二幅呈览。匆匆百不宣一。

　　○与原一甥 

　　令先君捐馆葬虞，我既未得一至，而三年以来，亦未接诸甥音问，乃因急难之际得手书，知尊堂与吾甥萦念之切，兼损惠金。自念大礼尚阙，受之不当，而远来又无可却，闻戒之馈，当阨之与，惭媿而已！安以八月十三日到，九月二十日方得保出。书中云云，所见略同，已一一如示行之。天水亦甚悔此一节，对簿折辨，俱是皮毛之语，而此书之所从来，竟无着落，乃反以不刻揭之故，取怒于江夏，而多方下石。凡当日抚军止批审后酌夺，臬司径发府送羁，以至院示取保而不得保，已准保而不得出，皆江夏之为也，可谓「中山狼」矣！此事上台不肯担当结案，今又题展限两月。公肃之来，正当其时，若得言之抚军，比宋澄岚例摘释，庶无牵绊，不然，此案扳蔓，非旦夕所能了也。天水本自无仇，衅起章丘谢生，千金被坑，偿以庄田十顷，主唆出此一禀，遂占收其田。及莱兵既却，而郓田始归。今已具禀抚院批行，军厅正在提究，而此田姑备公肃之名管业，以为转售之地。此处取得本银到手，方可南归。至于山东人情，固已不啻蛮髦，南方亲友，亦未见缨冠之救也。秋水寄札今九日始到。

　　○与人书 

　　秋杪一函并赴东诗，想已尘览。弟以九月二十日保出，十一月十日再审。当事颇留心开豁，而章丘陷害之谋，亦已毕露，见批未审。此皆大君子孚号壮拯之功，惟世世矢之勿忘而已。结否尚未可定，驳允更不可定。马角无期，貂裘久敝，惟长者垂悯孤根，锡之嘘植，但得此中有可倚仗，不至为土豪鱼肉，即石田十顷徐图转售，尚得为首丘之计。敢祈终始玉成，幸甚幸甚！书不尽言。

　　○上国馨叔 

　　二月十五日报国寺寓中见徐廉生兄，备知吾叔近履。其时侄已闻蜚语，即以次日出都，而五六日前于元放侄处先寄一函，遂不复更具启。行至德州，始知有咨文至原籍逮证，身负微名，事关公义，无避匿之理。千里投到，不惜以一篑障江河，乃其中别有隐情，上下推诿，不能即审。鹑衣粝饭，饥饿福堂，然而公道在人，死生有命，吾叔暨诸亲长不必过虑。惟趣公肃速发北辕，则不烦力而自解。其事之颠末另载一启，在公肃封内，令其送诸甥侄处抄一二通上呈，并与元恭及相厚者观之。匆匆作书，一切未悉，并希垂鉴。元恭亦不及作札。

　　○答叶嵋初 

　　纔入署中，未便外出，年兄至此而不得一晤，真交臂失之矣。山右诸公将为弟筑堂于西河，期以秋杪往莅其事，以故亟来历下。昨见续志简明可观，足征政事文章大槩。其如各属至者未满二十处，弟职在润色，须诸公讨论成稿之后，方得经目，此时不过借关防为著书之便而已。然为音学五书将成之际，早夜无一闲晷。所著舆地之书，名曰肇域记，其山东一省，乘此之便，旬月可就也。紬葛之惠，敬佩雅爱，对使拜登，尚容面谢。贵治有旧家卖书者否？如有千百卷之书，可佐名山之藏者，则当携赀以来矣。舍甥征启一通附览。

　　○答人书 

　　出游一纪，一生气骨幸未至潦倒 【 （原作侧）】 随人，而物情日浇，世路弥窄，追想与吾兄语濂读书之时，真是武陵洞口，不可复寻矣！丁酉之秋，启涂淮北，正值淫雨沂沐，下流并为巨浸。跣行二百七十里，始得干土，两足为肿。寄食三齐，明年客北平，又明年客上谷。一身孤行，并无仆从，穷边二载，藜藿为飧。庚子南涉江、淮，辛丑薄游杭、越，乃得提挈书囊，赍从估客。壬寅以后，历晋抵秦，于是有仆从三人，马赢四匹。所至之地，虽不受馈，而薪米皆出主人。从此买妾生子，费用渐奢，北方生计未立，而南方又难兼顾。微本为人所负，相知官长一时罢裁，奸人构旤，幽囚异方，仆夫逃散，马赢变卖，而日用两餐无所取给。十年以来，穷通消息之运如此，又何以为故人谋哉？

　　●蒋山佣残稿卷三 

　　与汤圣弘 
　　复陈蔼公 
　　与苏易公 
　　答潘次耕 
　　复迟明府书 
　　复周制府书 
　　祝张廷尉书 
　　与施愚山 
　　与潘次耕 
　　与李子德 
　　与次耕 
　　与陈介眉 
　　复汤荆岘书 
　　留书与山史 
　　与潘次耕札 
　　答李子德之一 
　　答李子德之二 
　　与李中孚书 
　　答刘太室 
　　与原一公肃两甥 
　　与三侄 
　　与原一公肃两甥 
　　与李子德 
　　与王山史之一 
　　与王山史之二 
　　与王山史之三 
　　答 
　　与李子德 

　　○与汤圣弘 【 讳濩】 

　　数年契阔，久无音书，殆不胜渭树江云之念。兹仲春八日，乃于渭南接到京邸寄来手札，知道履弥胜，进德修业，想当与日俱新。弟以望七衰龄，犹希炳烛，而况执事以有本之原泉，在方中之旭日，其事半而功倍，又可知矣。向有栖迹华山之愿，因烽火户传，暂居汾曲。近者风鹤稍宁，而关中二三君子重理前说，将建考亭书院，以奉先儒，并为老人著述之所。弟亦欲藉此以作菟裘，而北方藏书甚少，购买良难。比来阅览渐多，颇知拣别，非复向时之杂采矣。今再附书目一纸，求为寻觅。拙著音统已改名音学五书，以鬻产之资，付力臣兄刻之淮上，尚需改定，故未印出，先以序目请正。内诗本音已毕工，又有下学指南一帙，便中索之清江，即可得也。日知录续已改定为三十卷，前本复有增损，且可勿刻。期于二载之内，南来一奉话言，或有便人至金陵，当令叩宅也。率尔不尽。 【 子迁不及另启。】 

　　○复陈蔼公 

　　侧聆鸿名，有年于兹矣，而未得一亲道范，并亦未接书函，遡洄之思，正不能忘，而道阻且长，未免于诗人之叹也！山史西来，得拜赐札，并读并记，一门尽节，风教凛然，诚彤管之希闻，中垒所未记者矣。弟久客四方，年垂七十，形容枯槁，志业衰隤，方且逃名寂寞之乡，混迹渔樵之侣，不敢效百泉、二曲为讲学授徒之事，亦乌有所谓门墙者乎？若乃过汝南而交孟博，至高密而访康成，则当世之通人伟士，自结发以来，奉为师友者，盖不乏人，而未敢存门户方隅之见也。诗曰：「风雨如晦，鸡鸣不已。」又曰：「乐彼之园，爰有树檀，其下维谷。他山之石，可以攻玉。」是则君子所以持己于末流，接人于广坐者，必有不求异而亦不苟同者矣。辱承来教，实获我心，率此报谢。生无寸长，惟音韵一事似有所得，今附与天生一书呈正，不宣。

　　○与苏易公 

　　接教以来，忽已半载，想道履弥胜。比者人情浮竞，鲜能自坚，不但同志中人多赴金门之召，而敝门人亦遂不能守其初志。惟李中孚、应嗣寅、魏冰叔与彪翁，可为今日之四皓矣。即青主中书一授，反觉多此一番辛苦也。都下书来，言史局方开，有议物色及弟者，弟述先妣遗命，以死拒之。或谓弟东西南北之人，不在元籍已久，自有介推、颜阖故事，何必求死？今者西河司马之公子执门人礼事弟，迎入署中，而司马已具文乞休。意欲来扬邑，恳台台谋之彪翁，寻乡村寺院，潜踪一两月，裹粮而至，不费主人，待舍甥入都，必有调停之法。彪翁既同雅操，必不见拒，又喜素非识面，亦未尝信宿扬城，都人士之所不料也。便人寄此，并候起居。报音乞付汾曲东关中书王宅。如荐剡得寝，弟便于七夕后回华山，一宿而行可也。率尔手疏，不必向外人言之，并祝。

　　○答潘次耕 

　　来书北山南史一联，语简情至，读而悲之。既已不可谏矣，处此之时，惟退惟拙，可以免患。吾行年已迈，阅世颇深，谨以此二字为赠。子德书来云：「顷闻将特聘先生，外有两人。」此语未审虚实？吾弟可为诇之，速寄字来。关中人述周总督之言曰：「天生自欲赴召可耳，何又力劝中孚，至訹之以利害，而强之同出，殆是蘧伯玉耻独为君子之意。」易曰：「君子之道，或出或处，二人同心，其利断金。」彼前与我书，有勿遽割席之语，若然，正当多方调护，使得遂其鱼鸟之性耳，岂可逆虑我之有言，而迫以降志辱身哉！况鄙人情事与他人不同。先妣以三吴奇节，蒙恩旌表，一闻国难，不食而终，临没丁宁，有无仕异朝之训。辛亥之夏，孝感特柬相招，欲吾佐之修史，我答以果有此命，非死则逃。原一在坐与闻，都人士亦颇有传之者。耿耿此心，终始不变！幸以此语白之知交。至于当归一诗，已焚藳矣。五月望黎城一札想到，是月之末，遂至西河。不意司马刘君到任甫一月，而已闭门乞休，可谓达者。其子进士君子端执弟子之礼，迎我入署，或当少留，以听消息。吾弟有书但付提塘，封入汾府报内，并示现寓何所，以便直达。原一兄弟何时入京？亦可及之。前字中劝我无入都门及定卜华下，甚感此意。回环中腑，何日忘之！彼地有旧临淄杨君 【 衍生注：名端本，字树滋，号函东。华阴人。】 与我新交，似在李、王之上。但衍生质钝，未知能读书否？以此尚未结婚。既足亦欲执经北面，吾以西席在先，须俟行时方受此礼。今欲留之关内，而身一为淮上之行，以竣五书之刻。然资斧缺乏，未卜早晚，统俟嗣音悉之。

　　○复迟明府书 

　　恭惟老年台先生世德渊源，人伦斗极。谈经虎观，东京之士无双；揽辔鹑郊，西土之人咸喜。惟兹华邑，正值冲涂。渭水春耕，但见哀鸿之羽；桃林夜雪，未逢归马之时。幸遇仁君，悯斯遗孑。燠休疾苦，起积困于期月之间；蠲省繁苛，出大力于艰难之际；真千载而一遘，庆万井之更生者矣！某某昔以明经，曾叨荐剡。 【 衍生注：明荐授兵部职方司，未仕。】 自从壮岁，便绝意于乘轩，况此暮年，益耽情于潄石。顷者徘徊岳下，偶尔淹留，未审何缘得闻台听？猥承垂问，感媿交并。然而混泥涂于甲子，空嗟绛县之年；随辙迹于东西，未息尼丘之驾。有怀就日，尚阻趋风。谨以所刻日知录、下学指南二书呈正，尚容叩谒，以尽仰止之私，不宣。

　　○复周制府书 【 即周彝初】 

　　恭惟台台东国玗琪，中朝柱石。洗兵庸蜀，重开八阵之图；陶世黄虞，伫正三台之座。而犹结情坟典，注意岩阿。雅歌投壶，祭颖阳之取人皆用经术；纶巾羽扇，诸葛公之为将足见风流。盖戡除虽藉乎干戈，而根本必先于礼乐。郄縠才优，允合三军之帅；乐羊功奏，行焚一箧之书。未得登龙，俄承遗鲤，将下交乎白屋，复宠贲乎元纁。此真姬公吐握之风，当亦园、绮趍从之日。然而江湖下士，丘壑孤踪。年七十而入秦，非干霸主；抱六经而归鲁，窃慕宣尼。加以筋力衰颓，应酬都废。居子真之谷口，未入长安；隐弘景之茅山，不过白下。并古人已行之事，想大雅必谅其衷。但久企光尘，更叨知眷，宁忘仰止，实切朝宗。桃李无言，已在春风之下；蒹葭可望，傥从秋水之湄。伏冀鉴原，曷胜悚仄！书刻四种附呈台览，不宣。

　　○祝张廷尉书 

　　恭惟台台维岳降神，自天申保。鸿勋烂若，已光太史之书；燕处超然，益重封人之祝。兹当初度，倍迓百祥。诵鲁人黄发之诗，「公徒三万」；述庄子大椿之算，春秋八千。敬效葵芹，用裨山海，伏惟鉴茹，可任荣施！别有启者：鄙人以颁白之年，采山而隐，卜于西岳，宗祀考亭，前书已陈，无烦赘说。惟恐物情难一，多口易生，疑为色取行违之人，谓是讲学聚徒之辈，则朱子当年尚且蒙讥于伪学，而腐儒今日岂能徧信于同人？倘晤抚军，乞陈硁鄙之素，幸甚幸甚！临楮瞻切，不宣。

　　○与施愚山 

　　闻先生近日奉令叔老先生之讳。犹子之训，诸父之名，传之礼经，比于生我，而况先生事叔父如父，孝友之论，无间于乡党者乎？戴封、度尚并以从父忧去官，洪武二十三年始定为不得奔丧之制。则先生之于今日，情虽过于古人，而势有所不得为者矣。顷者又闻修史之命，窃念列女之传，旧史不遗。伏念先妣王氏，未嫁守节，断指疗姑，立后训子，及家世名讳并载张元长先生传中。崇祯九年，巡按御史王公 【 讳一鹗】 具题，奉旨旌表。乙酉之夏，先妣时年六十，避兵于常熟县之语濂泾。谓不孝□□曰：「我虽妇人，身受国恩，义不可辱。」及闻两京皆破，绝粒不食，以七月三十日卒于寓室之内寝。遗命炎武读书隐居，无仕二姓。迄今三十五年，每一念及，不知涕之沾襟也。当日间关戎马，越大祥之后，乃得合葬于先考文学之兆。今将树一石坊于墓上，藉旌门之典，为表墓之荣。而适当修史之时，又得诸公以卓识宏才而膺笔削之任。回忆昔时追陪历下，兴言及此，动容称叹，咨嗟久之！耿耿此心，犹如一日。夫共姬之葬，特志于春秋，漆室之言，独传于中垒，不无望于阐幽之笔也。炎武年近七旬，旦暮入地，自度无可以扬名显亲。敢沥诚哀恳，冀采数语存之简编，则没世之荣施，即千秋之风教矣。张传一通及先年□疏札，并在总裁叶、张两君函中。因乏誊手，不能徧呈，并祈鉴宥。

　　○与潘次耕 

　　于天空海阔之中，而一旦为畜樊之雉，既已不可谏矣。虽然，无变而度，无易而虑，古人于远别之时，而依风巢枝，勤勤致意，愿子之勿忘也。昔日欲餬口四方，非衒其才华不可，今日当思中材而涉末流之戒，处錞守拙。鲍照为文，常多累句，务令声名渐减，物缘渐疎，则不至为龚生之夭天年矣。若夫不入权门，不居闲公事，是又不待老夫之灌灌也。吾之行止，悉如前札所言。今已尽取安德书装西入壶口。吾弟见人不妨说吾将至都下，盖此时情事，不得不以逆旅为家，而燕中亦逆旅之一，非有所干也。若块处关中，必为当局所招致而受其笼络，又岂能全其志哉！今在晋中固为□然□书思之，反是一途耳。

　　○与李子德 

　　鸿都待制，似不能辞，然陈情一表，迫切号呼，必不可已；即其不申，亦足以明夙心而谢浮议，老夫所惓惓者此也。今年为嵩、雒之游，盖亦梁伯鸾异州之意，语具别楮。目下将往西河，与祁人结此一局。老弟此时居高之呼，稍易为力，而愚行李萧然，何以为计？分外之物，我必不取，惟求其固有者而已。东西二事，执事所悉也。去秋老弟行后，频阳便无主人。长源谓秦俗最薄，劝吾归吴，至于再四。今虽暂移华下，其买田结婚权停。山史家计日落，恐不能为吾主人。其它交与虽有二三搢绅，亦未知何如也。惟中孚送别，至吞声下泣，颇见交情。开美亦亲来华下省视。然吾在贵县一载，酒肉之外，一无所收，去时惟受九芝十二金，为雇车之费而已。同官毕竟冒雪一行，拜于墓下，以申知旧之谊。此皆老弟所欲知者，并闻。

　　○与次耕 

　　曲周接取中之报，颇为惜之。吾弟今日迎养都门，既必不可，菽水之供，谁能代之？宜托一亲人照管，无使有尸饔之叹。不记在太原时，相与读寅旭书中语乎？又既在京邸，当寻一的信与嫂侄相闻，即延津在系，亦须自往一看。此皆吾辈情事，亦清议所关，不可阙略也。至于来书所言，已□之为偶然。寓席未暖，而即出为大河南北之游，又所以示不滞一方之意，有进于所言者也。蒸、青二诗已到。今又一律寄上，在子德函中。并附嵩山一绝。

　　○与陈介眉 

　　弟今年得一诣嵩山少室，天下五岳已游其四，遂至河东，岁莫始还华下。天生西来，知地震之前，台旌已归四明，弟有一书并诗本音一部留力臣处，想未彻览也。旋接惠札，如承謦欬。当此世道横流之日，不有一二君子，何以挽颓风而存绝学？所示万君学礼质疑二卷，疏壅释滞，诚近代所未见，读之神往，知浙东有人。然其一卷所论如秦时夏正繇不韦始，未敢遽信；至二卷宗法、昭穆诸论，真足羽翼经传，垂之千古，已录入五经绪论中。更有续刻暨贵地学者近着，愿悉以赐教。比因修史之举，辇下诸公复有欲相荐引者，不知他人可出，而弟必不可出也。先妣王氏未嫁守节， 【 云云至「涕之沾襟也」，与馆中诸公书同。】 今秋始得拮据百金，付侄洪慎建一石坊于冢前，曰：旌表某人妻某氏之墓。而适当史局将开，则列女之传似宜甄录，用是具书于词林相知者数君，而驺从已行，此书又未达也。年近七旬，旦莫入地，先慈遗训，依然在耳。誓墓之情，知己可以谅之矣。黄先生弟前年曾通一书，未知得达否？承示庭诰叶安人志铭，诵之既深景仰，复重感伤，此心此理，臣子所共。今附关中、嵩下诗，同志者可共观之。并讯贞一兄近况。

　　○复汤荆岘书 

　　子德西归，拜读手札。复有一牍具陈先妣节烈，及前朝旌表之槩，求入史传，当已彻台览矣。承问史事，弟年老遗忘，不敢臆对。但自万历以来，是非之涂，樊然殽乱，姑以目所尝见之书，其刻本则如辛亥京察记事、辽事实录， 【 王公在晋】 ，清流摘镜 【 王岳】 ，傃庵野抄、同时尚论录 【 二书并蔡某，忘其名，】 悫书 【 蒋公德璟；】 抄本则如酌中志， 【 刘若愚，即汪钝庵集中所谓远志之苗。】 幸存录 【 夏君允彝。】 恸余杂记 【 史君惇】 之类皆不可阙，而遽数之不能终也。搜罗之博，裁断之精，是在大君子而已。弟近二十年精力并用之音韵之学，今已刻之淮上，惟待自往与张君力臣面加订改。今年至睢，值淮西饥荒，又乏资斧，不果前行，明春当再裹粮东去。适马氏暂有所约，或于贵地暂有旬月之留，先此附闻。并有马宅一字，烦为寄往。率尔布候，不尽瞻驰。

　　○留书与山史 

　　弟以淮上刻书未竟，须与力臣面相考订，而晋中亦不可不一往，故于明日东行，不能□先生归里。此去计须半载，然闻中州、淮甸，在在饥荒，未卜前途何似？兴尽而返，亦无容心也。考亭祠堂，原一字来言当事视为迂阔之举，当更作区画，今候驾回与子德合力经营。刘太室父母来此者，再同之周览形势，亦以竹园为定，但其费颇巨耳。三径虽荒，四松无恙，此归须另作一番整顿。家计渐窘，世情日薄，而乌衣子弟，若复染寻常百姓之习，则从恶如崩，不可复振矣。恃在知己，敢以肝鬲之言，陈诸左右，不必向人道也。郎君辈甚相推敬，并谢惓惓。

　　○与潘次耕札 

　　大家续孟坚之作，颇有同心；巨源告延祖之言，实为邪说。展读来札，为之怆然！吾昔年所蓄史事之书，并为令兄取去，令兄亡后，书既无存，吾亦不谈此事。久客北方，后生晚辈益无晓习前朝之掌故者。令兄之亡十七年矣，吾今年六十有七，以六十有七之人，而十七年不谈旧事，十七年不见旧书，衰耄遗忘，少年所闻，十不记其一二。又当年牛、李、洛、蜀之事，殊难置喙。退而修经典之业，假年学易，庶无大过，不敢以草野之人，追论朝廷之政。往日对孝感之言，都人士所共闻也。然亦有一得之愚，欲告诸良友者。自庚申至戊辰邸报皆曾寓目，与后来刻本记载之书殊不相同。今之修史者，大段当以邸报为主，两造异同之论，一切存之，无轻删抹，而微其论断之辞，以待后人之自定，斯得之矣。割补两朝从信录尚在吾弟处，看完仍付来，此不过邸报之二三也。此札可与锡鬯、公肃观之。

　　○答李子德之一 

　　戴凤回，接二札，甚慰。愚所寄曲周书尚未到，可遣人索之王中翰名郧字文益处。老弟虽上令伯之章，以吾度之，未必见听。昔朱子谓陆放翁能太高，迹太近，恐为有力者所牵挽，不得全其志节，正老弟今日之谓矣。但与时消息，自今以往，别有机权，公事之余，尤望学易。吾弟行年四十九矣，何必待之明岁哉？更希余光下被，俾莫年迂叟得自遂于天空海阔之间，尤为知己之爱。梨州、晚村，一代豪杰之胤，朽人不敢比也。自洺上至壶口，适别驾李君家有人北上，附此申候。既足与小儿衍生托允塞兄 【 衍生注：名弘辉，王山史弟。】 照管，今山史已归，可无西顾之虑。目下将往汾阳，借王中翰郊园度暑，距祁不里，便于遣人往来。所论再入都门，因荐局未冷，稍欲自重。必不得已，乃为此行，亦须借一名色，容俟续报。次耕叨陪同事，愿加提挈。昨有札来问吾史事，语以昏耄善忘，一切不记。同榜之中相识几半，其知契者，愚山 【 衍生注：施闰章、】 荆岘 【 汤斌、】 钝庵 【 汪琬、】 竹垞 【 朱彝尊、】 志伊 【 吴任臣、】 阮怀 【 高咏、】 荪友 【 严纯荪。】 以目病不能多作字，旅次又无人代笔，祈为道念。

　　○答李子德之二 

　　老弟宜将令伯陈情表并注中事实录出一通，携之笥中，在己不待书绅，示人可以开墙面也。以不预考为上上，至嘱至嘱。此番入都，不妨拜客，即为母陈情，则望门稽首，亦不为屈，虽逢人便拜，岂有周颙、种放之嫌乎？梁公 【 清标】 有心人，若不得见，可上书深切恳之。外又托韩元少于馆中诸公前赞成，亦可一拜。旁人佞谀之言，塞耳勿听。凡见人但述危苦之情，勿露矜张之色，则向后声名，高于征书万万也。又同年二字，切不可说，说于布衣生监之前犹可；说于两榜之前，此恨将不可解。此种风气相传百余年矣，亦当知之。至都数日后，速发一字于提塘慰我。略师古人赠言之意，书扇奉呈。顷与既足论及君家故事，有可以不死之巨游，而必无乞养不终之令伯。一入都门，情辞激切，如慈亲之在涂炭，则君不能留，友不能劝矣。骨肉之爱，敢不尽言，亮之。

　　○与李中孚书 

　　先生已知盩厔之为危地，而必为是行，脱一旦有意外之警，居则不安，避则无地，有焚巢丧牛之凶，而无需沙出穴之利，先生将若之何？至云置死生于度外，鄙意未以为然。天下之事，有杀身以成仁者；有可以死，可以无死，而死之不足以成我仁者。子曰：「吾未见蹈仁而死者也。」圣人何以能不蹈仁而死？时止则止，时行则行，而不胶于一。孟子曰：「大人者言不必信，行不必果。」于是有受免死之周，食嗟来之谢，而古人不以为非也。使必斤斤焉避其小嫌，全其小节，他日事变之来，不能尽如吾料，苟执一不移，则为荀息之忠，尾生之信，不然，或至并其斤斤者而失之，非所望于通人矣。承惓惓相爱之切，故复为此忠告，伏冀转圜之，听送役至华下。另当有札与宪尼社只，嘱其恳留先生也。
　　附今日所冒者，小不廉之名；他日所免者，大不韪之事。

　　○答刘太室 

　　台惠下颁，弟已停炊待发，恐虚长者之意，谨此璧谢。且初冬即来，何必饯耶？□文公祠堂肇举，士大夫无不欣欣，而来教独一字不及，岂逆料当事者之未必能成此愿乎？弟暂往河东，以待竣事，一水之隔，可以朝中条而暮华山，若复不果成，则是阳托慕道之名，而阴行逐客之令，弟可浩然而南归矣！札中远引陶唐，近推河、汾，是何自待秦人之薄耶？率尔附复，不尽。

　　○与原一公肃两甥 

　　老年多暇，追忆曩游，未登弱冠之年，即与斯文之会，随厨俊之后尘，步杨、班之逸躅，人推月旦，家擅雕龙，此一时也。已而山岳崩颓，江湖沸■〈氵胷〉，酸枣之陈词慷慨，尚记臧洪；睢阳之断指淋漓，最伤南八。重泉虽隔，方寸无暌，此又一时也。已而奴隶鸱张，亲朋澜倒，或有闻死灰之语，流涕而省韩安；览穷鸟之文，抚心而明赵壹。终凭公论，得脱危机，此又一时也。凡此三者之人，骑箕化鹤，多不可追；哲嗣闻孙，往往而在。此即担簦戴笠，陌路相逢，犹且为之叙殷勤，陈夙昔，班荆郑国之野，贳酒黄公之垆。而况吾甥欲以郡中之园为吾寓舍，寻往时之息壤，不乏同盟，坐今日之皋比，难辞后学。使鸡黍蔑具，干糇以愆，既乖良友之情，弥失故人之望。且吾今居关、华，每年日用约费百金。若至吴门，便须五倍，而书记知客，亦须常设两人。吾甥能为办之否乎？又或谓广厦之欢，可以大庇寒士；九里之润，亦当施及吾侪。而曰：吾尔皆同患难之人，尔有鼎贵之亲甥，便是同人之极品，可无挹注之谊？因罤字即筌蹄之蹄觅菟，见弹求鸮，有如退之诗所云，「偶然题作木居士，便有无穷祈福人」者，吾甥复能副之否乎？虽复田文、无忌，不可论之当今，假使元美、天如，当必有以处此，而如其不然，则必以觖望之怀，更招多口之议。况山林晚暮，已成独往之踪；城市云为，终是狥人之学。然则吾今日之不来，非惟自适，亦所以善为吾甥地也。幸为熟筹，不惮再三往复。
　　附作书未竟，念及定齐之子，亦吾甥也。古人旧馆脱骖，一饭必报，矧亲连肺腑，少长周旋者乎？可抚爱及之，勿忽勿忽。

　　○与三侄 

　　新正已移至华下。祠堂、书院之事，虽皆秦人为之，然吾亦须自买堡中书室一所。堡地甚贵，一间之地，价须六七金，又须买水田四五十亩，为饔飧之计。而山右行囊五百金寄戴枫仲者，为其子窃去，纳教谕之职。以此捉襟见肘，尚未有就。然秦人慕经学，重处士，持清议，实与他省不同。我在此靖逆侯请至兰州而未往，川督周请至西安而亦未往，华阴本邑令君 【 迟维城】 亲来，我仅差人叩头而已。此皆得之关中士大夫之指教。王、李赴京，复有刘 【 名泽溥，字太室。】 杨 【 名端本。】 二绅为之地主。黄精松花，山中所产，沙苑蒺藜，止隔一水，终日服饵，便可不肉不茗。然华阴绾毂关、河之口，虽足不出户，而能见天下之人，闻天下之事。一旦有警，入山守险，不过十里之遥；若志在四方，则一出关门，亦有建瓴之便。今年三月乘道涂之无虞，及筋力之未倦，出崤、函，观伊、雒，历嵩、少，亦有一二好学之士闻风愿交，但中土饥荒，不能久留，遂旋车而西矣。彼中经营方始，固不能久留于外也。淮上之行，且胥后令。关中惟泾阳、三原两县人□为扬州人声气不同，故南货如纸笔之类，多不可得耳。聊作此字与三侄共观，亦可与徐氏三甥之书互看，语不重出也。寄二弟一诗并家报想已到，今有嵩山二作附书于左。

　　○与原一公肃两甥 

　　久滞山右，因有装囊为人所窃，待其吐偿，语具次耕札中。今在太原阎父母宅，燕、秦之途，相距正等，甚思一见吾甥，而冰雪将作，不能冒寒而至也。关中侨寓，局面甚小，永贞来此目见。幸子德归里，相为之情颇专，而彼中官长绅韎，并知下士，虽无叨冒，足遂优游，已定菟裘之卜矣。念暮年久客，家园之计亦不得不往一视。建坊筑堂一札，烦付汝嘉者，计已悉之，八月二十日已赉银南行矣。如得及旅力之未愆，幸关河之无阻，一瞻丘垄，并会亲朋，亦足以毕老人之愿。然屈指此行，吴门当住十日，昆山半月，千墩一月，各处坟墓皆当展敬；亲友历年存亡，皆当吊慰；淮、扬、白下以至嘉、湖数郡交好之士，皆当过诣其庐，此又得两三月。淮上勘书出书，复得一两月。而夏暑秋潦冬寒，并不利于行路，则必以春去而以春回，首尾一年，费 【 （原作废）】 当何若？吾自甲寅以后，坐食六年，每年约一百二三十金。兼以刻书之役，千墩来物已尽用之。然北方往来，寄食于人，而自有马赢，所需不过刍秣。南方则升米壶醪，皆须自买，一倍矣；鬻骑买舟，二倍矣；穷亲敝友九流三教之徒，无不望切周旋，而久在四方，则自远之朋，不速之客，亦所不能绝，三倍矣；官长我所不干，甥侄之家饔飧自所不辞，资斧岂宜相累。然则费何从出？设若羽书狎至，二竖偶婴，停阁一时，便有一时之费，又不止如前所计而已也。去年原一书来，我则不暇；今暇矣，何以为谋？又谓能代出行途之费，若谓取诸宫中，恐非吾甥之所能办；若欲我一见当事，必谤议喧腾，稚珪之移文，不旬日而至于几案矣。或者讥其弃室家，离乡井，以为矫枉不情；又或以子夏不归东国，梁生不返西州，为达人之高致，皆未辨乎人事者也。去年两侄书来，望吾一至淮浦，彼来谒见，然亦须住淮两三月，而故人已没，萧寺荒凉，必往山阳、宝应，方可居停。而夏则苦蚊，秋则患水，常须迟至十月取道浦口，方得西行。其费不能减半，又不如差人取书来勘，每徧不过四五金之易为力也。淮上犹难，而况吴会乎？幸吾甥为吾熟筹之以报。来年不能，且须后年耳。

　　○与李子德 

　　频阳之来，恃老弟为主人耳。老弟去，则自不能留，亦无为王留行者矣。况地处僻远，事事不便，今虽暂居华下，未为卜筑之计，且俟过江、淮，再与亲知筹之。晋事久悬，必须拔去其根，而后浩然东迈耳。秋以为期，晤言或可待也。令弟处尚少二十金，订在麦秋。愚已于三月十日出关，先向陕、雒矣。既足与小儿寓山老斋中，驾果归来，幸留书于此。如愚不即来，信使往还，便于传送也。

　　○与王山史之一 

　　弟以十月七日自华下回频阳，付仲和 【 名宜辑，山史次子。】 一函，并疏廿纸，想已到。知卧疾京邸，甚善甚善。弟冬来读易，手录苏、杨二传，待驾归，得共山中之约，将大全谬并之本，重加厘正。程、朱各自为书，附以诸家异同之说，此则必传之书也。建祠之所，形家谓在二泉合流之中为佳，今仲和力言欲用其竹园，乃在泉渠之北，亦无不可，须弟自往同允塞看定。此事规模亦不可太小，百堵皆兴之后，自有助者。万勿将刻疏送人募化，类僧道所为，损吾辈体面。但一二百金之事，弟能任之，亦足以筑周垣，立前堂矣。君子先行其言，而后从之，今人作事每每相反。易曰：「默而成之，不言而信。」存乎德行，能无望之同志乎？若弟自欲垂后世之名，无藉于立此祠院；苟立之而有未尽善，以取议于人，则不如无立。今为此者，但欲成吾友之愿，且有宋、元以来相传经典之书，不能无所寄托耳。二题录左，并乞采用，不尽。
　　附　四书：　圣人之行不同也　四句。
　　易：　象曰：君子夬夬，终无咎也。

　　○与王山史之二 

　　朱子祠堂之举，适有机缘。今同令弟及诸君相视形势，定于观北三泉之右，择平敞之地，二水合流之所，建立一堡，止用地四五亩，缭以周垣，引泉环之，并通流堂下。前为石坊，列植松柏，内住居民三四家守之。虽所费不訾，但有百金即便兴工，不患无助。春仲弟自来视工。望作一家报，凡择地委人一切托之令弟允塞，仍移书报弟，速为措办可也。

　　○与王山史之三 

　　接来书及诗，并悉近况，甚慰。今有一诗奉和。孟子曰：「是求无益于得也。」况有损乎？愿执事之益坚此志也。建祠之费，谋之江左，去人未来，弟今先出橐金，代为刱始；一二当事亦有乐助者，期以必待兴工之日，广众之庭，方敢接受。兴工者，聚资之策也，然而多口纷呶，有不欲弟与君共事者，又有贻诗沮止者，弟皆不听。然弟将有江南之行，一去则瓦解矣，是以汲汲为之。欲以秋丁安神，而筑垣盖堂，须百五十日，塑像装饰须百五十日，尔时执事与天生定已旋里。着鞭虽在祖生之先，而成佛自居灵运之后也。来札云「不可小就」，甚合鄙意。若苟且草率，远无以惬四方观者之心，近无以弭同乡议者之口，则不如勿为。今将图样呈览，但有二百金可以先成周垣及祠堂，其后次第为之可耳。至弟一身且未欲卜居，祠中亦非可居也。择地二处具别纸，待江左信至即兴工。弟今来华下，欲待□又老过一晤。令侄北上先寄此。

　　○答 

　　尊指具达□迟公， 【 城字屏万，时为华阴令。】 想即日发银矣。程丁庀务，多藉贤劳，弟惟进祝一语：无贻四方观者讥议而已。规制一幅呈上，虽出鄙见，亦参中孚、天生、仲复诸君之论，幸详阅之。如有不合者，亟为教示，当闻义而徙，若作者不合此式，而或归咎于弟，弟不任受矣。更有请者：官以主管云台入衔，书以云台真逸自号，若欲舍此而另求地，则适以犯众口之雌黄，尤断断不可也。

　　○与李子德 

　　华阴王紫垣 【 名斗机】 来一书，富平赵兄名■〈艹巳〉来一书，并达览否？愚于十二月二十七日在华下会□又南，次日即至华州。而渭北草窃纵横，竟不能去，在州别驾王君署中度岁。正月三日始至铧朱，欲一至宅叩辞老伯母，会北山多虎，仲德力止毋行，乃纡道自耀州至同官，拜寇老师之墓。二月七日束装雇车启行，十日至山史宅中暂住。仲德尚欠百金，期此月之杪。知老弟垂念之切，故缕缕奉闻。知老弟为我用情无不周至，然此中别无所入，如愚今日谨身节用，可谓至矣，而来此十月，费八九十金，不为长策，何以善后？鄙意又不欲当人之惠，然则祁县之物，岂能置之勿问？承教今春必完，今将亲往以验此言之信否。彼札云：「其中曲折，已面白之天翁先生矣。」愚谓此事老弟能管即管，不能管须亟推开，无徒与彼为借口躲闪之资也。至于山左之产，今日尚值千金，闻其地粮食甚贵，或亦可售之时。有同荐金君壳，似名居敬者，与韩元老至亲，曾在章丘县幕中晤，间亦可一问，并代致鄙念。人有从建阳来者，访得县东关有卖卜桥，桥边有谢迭山先生祠。命工画之为图，而仿西湖岳祠秦桧之意，添一木偶人，荷铁枷跪于中庭，题曰枷号荐人杀人犯人一名魏天佑。
※※※※※※
古典小说之家备份区　http://club.xilu.com/wave2002/
 
本帖地址：http://club.xilu.com/wave99/msgview-950484-83312.html[复制地址]上一主题：请教:董其昌《重刻王文庄公集序》... 下一主题：唐令拾遗　(日)仁井田升原著　栗... [楼主]  [2楼]  作者:沉思曲 发表时间: 2008/10/26 10:37 [加为好友][发送消息][个人空间]回复 修改 来源 删除
《顾亭林诗文集》　下　（明清）顾炎武 着

　　◇亭林佚文辑补◇ 

　　亭林佚文辑补

　　书杨彝万寿祺等为顾宁人征天下书籍启后 
　　蒋山佣都督吴公死事略 
　　与归庄手札一 
　　与归庄手札二 
　　与归庄手札三 
　　与归庄手札四 
　　与归庄手札五 
　　与归庄手札六 
　　与归庄手札七 
　　与颜修来手札一 
　　与颜修来手札二 
　　与颜修来手札三 
　　与颜修来手札四 
　　与颜修来手札五 
　　与颜修来手札六 
　　与颜修来手札七 
　　与颜修来手札八 
　　与颜修来手札九 
　　与颜修来手札十 
　　与颜修来手札十一 
　　与颜修来手札十二 
　　与颜修来手札十三 
　　与颜修来手札十四 
　　与颜修来手札十五 
　　与人札一 
　　与人札二 
　　与人书一 
　　与人书二 
　　与人书三 
　　与人书四 
　　与人书五 
　　与人书六 
　　与人书七 
　　与人书八 
　　与人书九 
　　与人书十 
　　与李良年（武曾）书 
　　又答李武曾书 
　　与潘次耕手札 
　　与人札 
　　与黄太冲书 
　　与王夕撰六札　其一 
　　与王夕撰六札　其二 
　　与王夕撰六札　其三 
　　与王夕撰六札　其四 
　　与王夕撰六札　其五 
　　与王夕撰六札　其六 
　　与李中孚手札一 
　　与李中孚手札二 
　　与李中孚手札三 
　　与李中孚手札四 
　　覆智栗书 
　　与人札 
　　送韵谱帖子 
　　书西岳华山庙碑后 
　　冯少墟先生像赞 
　　寄王仲复先生书 

　　○书杨彝万寿祺等为顾宁人征天下书籍启后 

　　右十年前友人所赠。自此绝江踰淮，东蹑劳山、不其，上岱岳，瞻孔林，停车淄右。入京师，自渔阳、辽西出山海关，还至昌平，谒天寿十三陵，出居庸，至土木，凡五阅岁而南归于吴。浮钱塘，登会稽，又出而北，度沂绝济，入京师，游盘山，历白檀至古北口。折而南谒恒岳，踰井陉，抵太原。往来曲折二三万里，所览书又得万余卷。爰成肇域记，而著述亦稍稍成帙。然尚多纰漏，无以副友人之望。又如麟士、年少、菡生、于一诸君相继即世而不得见，念之尤为慨然！玄黓摄提格之阳月顾炎武识。

　　○蒋山佣都督吴公死事略 

　　黄浦之败后十一年，佣以事至松江。吴公之从弟志■〈艹洍〉为其兄乞文于佣，佣读其状而太息久之。曰：嗟乎，黄浦之役岂非天哉！始北兵之下，自常州以南皆望风而降。公犹建牙海上，与采石黄蜚、京口郑鸿逵、九江黄斌卿、定海王之仁、温州贺若尧、扬州高进忠，凡七总兵官合谋拒之。击走叛将洪恩炳，进薄苏州。不克，以舟师营于黄浦。北兵奄至，以轻舟截浦，纵火焚之。潮落风猛，公部下皆大舟碇浦中，一时不得去，焚溺殆尽，水为之不流。公与镇南伯黄公皆被执。或言公进不能战，又不蚤下海以歼其众；或曰，是役也，岁月日时皆乙酉，盖有天焉。夫公官吴淞，死封内，职也。安得以不下海訾之？所不克者，大势已去，公固无如之何耳。天下势而已矣。乐毅之下齐，旬月而七十余城皆为燕，田单复之，长驱而北，七十余城皆复为齐。非齐人之怯于前而勇于后也，势也。夫以南京之溃，苏州之降，松江之破，而厪厪数十百舟舣于城南十里之浒，其计诚左。要之死而后已，亦可以无讥矣。公之执也，与镇南俱不屈。九月四日杀于南京之笪桥，时年四十有二。夫人范氏先自刎死。公讳志葵，字升阶，华亭璜溪人 【 案即今金山吕巷。】 以武科起家。宿松之役，与战有功。抚臣张国维题授定波营把总，擢钦依标营守备。历应天坐营游击将军、京口参将。甲申，以左军都督府都督佥事充总兵官，镇守吴淞。是冬，晋都督同知。曾祖轸，勅赠承德郎。祖丕显，隆庆元年举人，湖广承天府通判。父之灏，太学生。皆以公贵，三世俱赠荣禄大夫。子四人，长永思，后公九年被杀，次汉早卒。次淳次瑶殇。福京追封公威卤伯，谥桓愍。设坛致祭。与副总兵鲁之玙、金山参将侯承祖、参将董明弼、都司丁有光、守备季宁、坐营游击吴之藩六人建祠滃州。赠范氏义烈夫人。吴之藩者，公部将。从吴淞力战八日而溃。被执至南京，与公同日被杀。苏州之役，丁有光从之玙巷战而死。季宁身中四矢，犹手斩二级，没于阵。而是日死者有赞画举人傅凝之、诸生施圣烈、游击聂豹、蔚川兵营参将孔虎师、都司黄用伦、守备桐用、宗铎、顾之兰、把总陆进等三十余人。而佣有再从兄子清晏以武进士为宝山守备，亦从公死于黄浦。

　　○与归庄手札一 

　　缉、合、叶、洽不知可通叶否？兄试为考之。九歌：「操吴戈兮被犀甲，车错毂兮短兵接。」辑洽为韵。九辩：「愿衔枚而无言兮，尝被君之渥洽。太公九十乃显庸兮，诚未遇其匹合。」合洽为韵。子美八哀诗叶洽为韵。左司郡中对雨诗缉叶为韵。据弟所见如此。弟绛顿首。玄恭仁兄。

　　○与归庄手札二 

　　又

　　别兄归至西斋，饮酒一壶，读离骚一首，九歌六首，九辩四首，士衡拟古十二首，子美同谷七首，洗兵马一首。壶中竭，又饮一壶。夜已二更，一醉遂不能起，日高三四丈犹睡也。月之二日将往千墩，面兄之期当在初七八。届期更以酒三爵榼一架奉访于西郊，与兄考五经谱四声可哉？弟绛顿首。玄恭仁兄。

　　○与归庄手札三 

　　又

　　数日前有诗一章致兄，并借易演义，当已达览矣。文藳二首呈正，乃近日之作，恐亦无当于大方之目耳。外有强圉一封。缌服弟绛顿首。玄恭仁兄。

　　○与归庄手札四 

　　又

　　弟终日碌碌运甓，而兄终日酣饮瓮中物，此殆天乎？弟诗不足观，以比兄作，则瓴甋之于宝鼎矣。何足污翣！敬完赵。吾辈不能多读书，未宜轻作诗文，如盆盎中水，何裨于沧海之大，祇供人覆瓿而已。予将守口如瓶，不作雷鸣之瓦釜矣。弟绛顿首。玄恭兄。

　　○与归庄手札五 

　　又

　　日来契阔，思君如三秋矣！欲与三哥一谭，未得。适有菊数本，可偕一至否？如可，当具日以请。辞曰：数日不见，如三秋兮。鞠有黄华，可以游兮。彼姝者子，酌言酬兮。陈馈八簋，无我尤兮。弟绛启。玄翁。

　　○与归庄手札六 

　　又

　　兄以戊寅之年，戊寅之日，行戊寅之会。以史记之戊寅，证春秋之戊寅，而不知其不合于通鉴之戊寅，则亦未考于尔雅之戊寅故也。古来用干支名，悉从尔雅。弟绛顿首。玄恭仁兄。正月二十二日。帝颛顼，都石十一。其日癸卯，皋比丈夫，出旦之日。雰雰其迎，胡以宁。三鼌好其声。阕者之扃招厥鼪。君乎牧乎代乎熟与之撄。展也思兄廧乎形。文一更，先民是程。戞戞乎其泓。博而密，覃而精。可以登明，可以永贞。惜哉，子之天才有瘳乎，阖事于文。姚姚乎晤歌，郁兮害其有平。樊宗师作之：慕容王之铭。

　　○与归庄手札七 

　　又

　　醉德无何，忽云改岁，兄今其脱然愈乎？弟则马学上所云：「百忧熏心，三冬少暇。」往日之举，犯而不校，逆兽已无所用其炰烋。今乃黑夜令人纵火，焚佃屋一所，弟既荡无一椽，仆辈亦瞻乌靡集。夫行强虽武士之恒谈，火攻则兵家之下策；况于临池之畏，实为扇焰之谋，包藏祸心，日甚一日。公宫之火，先告于寺人，陵门之戟，首诛乎元济，燎原之恶已盈，自焚之祸行及。布诸左右，凭楮怆然！元恭仁兄足下。弟绛顿首。

　　○与颜修来手札一 

　　诗本音二册送上。有较正者，乃卫太史笔也。此书未定，不必钞录，只将坊刻诗经一本圈注其不合及太琐碎者，置之可也。更乞教正为荷。底事一有信，即求示之。弟炎武顿首。

　　○与颜修来手札二 

　　又

　　闻已具覆，幸详示之。诗本音阅完，并求付下。弟炎武顿首。

　　○与颜修来手札三 

　　又

　　去秋得接光尘，恨首路匆匆，未获信宿之留，以聆微言而商大业。至于四方同人遥相问讯，无不仰赞鸿才，以为今代复有知十之姿，庶几之品也。仲春偶过兖署，未得亲诣阙里，再侍雅谈，专伻赍所刻韵谱呈正大方。至前日所留诗本音稿，系未改定之书。其中有舛误者，姑写二条附上，阅过粘卷内付还。它日当携全书奉观，更求指诲耳。率尔未尽。弟名正具。

　　○与颜修来手札四 

　　又

　　捧读大章，清新婉逸，逼似唐人。所谓「不意永嘉之末，复闻正始之音」者矣。羡服羡服。旧刻二册乃五六年前作，中有误韵，幸为藏之。河北、关中书共六封驰上，姓氏居址别开一纸，烦照单分致。

　　○与颜修来手札五 

　　又

　　昨枉顾，以主人不在，率尔慢去，殊深不安。统俟文旌东返面颂，并求惠示西征大作耳。长路关山，浊泾清渭，千维珍重。旦起作书数千字，恐使人来取，匆匆遂不能详。炎武顿首。

　　○与颜修来手札六 

　　又

　　鲁公书家庙碑、多宝塔碑、争坐位帖俱在西安府学，俗所谓碑洞者。其所书郭敬之家庙碑在布政司，奉使蔡州题字并石刻像在同州，臧怀恪碑在三原县。碑洞中石经及汉唐字但有钱即可买，不必用官府。惟各州县古碑非官府不能致，然多是唐碑。惟合阳汉曹全碑极佳，其它若麟游之九成宫碑，长武之虞恭公碑俱佳。若多印得曹虞二碑各一幅见惠最感！

　　○与颜修来手札七 

　　又

　　弟以今六月至雁门，时李君天生自关中来，言修来社翁在方伯署中，不多会客。初秋入都，而敝乡沈绎老亦自关中来，交相推许。计太华、终南之胜，二崤、函谷之阻，周、秦、汉、唐之迹，并已收而载之行笈矣。山史兄及杨、王两敝门人并得一见否？石珍社翁想闭户著书，卧游五岳，胸中当别具一邱壑。而鸿文大制日新富有，则两君固并驱中原矣。弟顷至岱下，俟主人之归，即过兖郡。先此奉候，并问秦中诸子消息。所留诗本音乞付下，已大加删改，将以新本就正也。诸容面悉，不既百一。弟名正具。

　　○与颜修来手札八 

　　又

　　大作清劲，无一俗笔。太华、伊阙诸作为集中第一，思悲翁、战城南亦有白傅讽谕之遗意，大雅之音，将复起于今日矣。敬服敬服。元稿返上，略商数字，识以浮票，未知有当否？诸容晤悉。弟炎武顿首。

　　○与颜修来手札九 

　　又

　　仙舟一晤，良豁积怀。王程靡及，不获攀留信宿，以罄愿言，犹为耿耿耳。所寄书版乞付去伻。家训如命勘正，容于秋仲入都面奉。率此附候，不悉。弟名正具。

　　○与颜修来手札十 

　　又

　　昨出抵暮始归，承驾左顾，失迓为罪。家训勘毕送上，并用朱笔，一览即得。幸为另钞一本，仍乞原本见赐，感感！弟炎武顿首。

　　○与颜修来手札十一 

　　又

　　弟纔至城中，尚未拜客。老社翁须两三日后以未申二时过我，则得晤矣。大才何藉弟笔？想未见刻启耳。附上一纸，不尽。弟炎武顿首。

　　○与颜修来手札十二 

　　又

　　弟向日录有古今集论五十卷，顷兖李、刘年翁延弟至署，删取其切于经学治术之要者，付诸梓人，名曰近儒名论甲集。因此淹留，尚有旬月。如贵地友人家有邺架之藏，欲一就观，且得以晤言讲习，尤幸事也。日下欲借唐荆川稗编第一套钞录几首，未知可转觅否？大小阮才名已达之当事，如便中至郡可投一刺，极相企慕也。新诗并乞惠示，以便奉扬休誉。烛下艹此，附启不尽。吉人、超宗两社翁并乞叱致。弟名正具。

　　○与颜修来手札十三 

　　又

　　夏初匆匆出都，歉然之怀，难以笔道。想道履弥胜，大业日增。令叔先生今在都门，亦当听鹊起之音，奏鹿鸣之什矣。弟久滞安德，仰藉鸿芘，章丘一案已得小结。虽陷害之情未明，而霸占之律已正。转蓬思息，倦羽思还，九仞之功非仗娄侯不能终此一篑，敢乞鼎致其详，在札中未缄。以舟老正值文场，不敢渎札，并乞于试异日道意。小价王登往庄，故遣潘一廉，其人谨愿，望赐回谕。详文于二十日后到厅，更恳家报中速闻之，至祷至祷！弟名正具。

　　○与颜修来手札十四 

　　又

　　老年台既晋秩寅清，而令兄复骏蜚东国，凡在知己，莫不欣忭。弟以讼事未了，尚缺叩贺，兹有德州方山谢年兄入都，附此申候。方山为内院清义公之冢嗣，翩翩文雅，更能熟于古今，少年中鲜其俦匹。属以荫职赴部，一切仰祈照拂。缘弟夏秋主于其家，昕夕对谭，心所归依惟在门下。至于居官涉世之道，亦望时时提命。贵乡才俊，可为后劲，不俟弟言之毕也。冬杪图晤，不悉中怀。弟名正具。

　　○与颜修来手札十五 

　　又

　　弟今年寓迹半在历下，半在章丘。而修志之局，郡邑之书颇备，弟得藉以自成其山东肇域记。若贵省之志，山川古迹稍为刊改，其余概未经目，虽抱素餐之讥，幸无芸人之病。然以视令叔先生，则真鲁之两生不敢望后尘矣。汶阳归我，治之四年，始得皆为良田。今将觅主售之，然后束书西行，为入山读书之计。所刻座右语一通并音学五书面叶呈教。近日又成日知录八卷，韦布之士，仅能立言，惟达而在上者为之推广其教，于人心世道，不无小补也。率此附候，不宣。弟名正具。

　　○与人札一 

　　弟为一二相知所留，似须秋杪方可行。昨谕钞书者能为弟觅二人否？弟炎武顿首。

　　○与人札二 

　　又

　　弟以校雠之忙，不及亲叩，专伻走送。别有一函，便中求投入理署。令叔先生并希叱致。知己之言不敢忘，惟努力读书，以庶几无负相期之意也。弟炎武顿首。

　　○与人书一 

　　康熙七年二月十五日，在京师慈仁寺寓中，忽闻山东有案株连。即出都门，于三月二日抵济南，始知为不识面之人姜元衡所诬。姜元衡者，莱州即墨县故兵部尚书黄公家仆黄宽之孙，黄瓒之子，本名黄元衡。中进士，官翰林。以养亲回籍，揭告其主原任锦衣卫都指挥使黄培，见任浦江知县黄坦，见任凤阳府推官黄贞麟等一十四人逆诗一案。于五年六月，奉旨发督抚亲审。事历三载，初无干涉。忽于今正月三十日抚院审时禀称：有忠节录即启祯集一书， 【 元衡口供：启祯集二本皮面上有旧墨笔写忠节录字样。】 陈济生所作，系昆山顾宁人到黄家搜辑发刻者。咨行原籍逮证。据其所告，此书中有黄御史 【 宗昌，即坦之父。】 传一篇，有云：「家居二年握发以终。」以为坦父不曾剃头之证。有顾推官 【 咸正】 传一篇，有云：「晚与宁人游。」有云：「有宁人所为状在。」以为宁人搜辑此书之证。不知此传何人授稿？何人亲见？刻板见在何处？此书得之何方？而就此「握发」一语，果足以证已故二十余年黄御史之不剃头否？就此「与游」二语，果足以证宁人之即顾宁人，又即搜辑此书之人否？且读邸报，此书已于六年二月曾经沈天甫出首矣。请略言之：昔敝郡有陈明卿先生 【 讳仁锡】 ，以壬戌探花官至国子祭酒。好刻古书，有资治通鉴、大学衍义等书一二十种行世。其子济生亦好刻书。济生已故，有光棍施明者从海外来，与沈天甫等合伙伪造此书，假已故陈济生之名，而罗江南北之名士巨室于其中，以为挟害之具。又伪造原任阁辅吴甡一序，以骗诈其子见任中书吴元莱。奉旨圈议。部议：「书内有名之人共七百名，内有写序写诗讥伤本朝之人五十余名，合行查究。」奉旨：「沈天甫、夏麟奇、吕中、逃走之施明、未来之吴石林及代主控告之叶大等，合伙指造逆诗，肆行骗诈，虽称逆诗从海内带来，茫无凭据。又云：编诗之陈济生久经物故，而从海内带诗之施明又经逃走。此等奸棍吓诈平人，摇动良民，诬称谋叛以行挟害，大干法纪。尔部即将沈天甫、夏麟奇、吕中、叶大俱行严审，拟罪具奏；逃走之施明、未来之吴石林俱着严行缉拿，获日也着拟罪具奏。」刑部审得沈天甫等供称：「骗诈吴中书银二千两未给，将此书出首，欲图三品前程是实。」奉旨：将沈天甫、夏麟奇、吕中、叶大四人于闰四月二十二日押赴西市处斩。施明、吴石林缉拿未获。今元衡所首之书一百二十余叶，与沈天甫之三百一十六叶者虽删去颇多，而诗即启祯之诗，传即此诗之传，编造之人即陈济生，其为一书，不问可知也。恭绎明旨不直曰编诗之陈济生，而加以「又云」二字，「又云」者，据沈天甫之所云。是已故之济生，圣明犹烛其诬罔，而元衡欲以此牵事外之人，而翻久定之案。其南北通逆一禀云：「据各刻本山左有丈石诗社，有大社，江南有吟社，有遗清等社，皆系故明废臣与招群怀贰之辈南北通信。书中确载有隐叛与中兴等情，或宦孽通奸，或匹夫起义，小则谤讟，大则悖逆。职系史臣，宜明目张胆秉笔诛逆，故敢昧死陈揭，逆刻种种，罪在不赦。北人之书削我庙号，仍存明号，且感愤乎鸱张，虎豹乎王侯。南人之书以我朝为东国，为虎穴；以伪王为福京，为行在。北人之书曰斩虏首， 【 黄培刻郭汾阳王考传中有「斩首四千级，捕虏五千人」。乃子仪败安禄山兵纪功之语。】 拥胡姬，征铁岭， 【 黄培诗有云：「怨女金闺里，征夫铁岭头。】 杀金微；又有思汉威仪，纪汉春秋。南人之书有黄御史握发一传，又有起义，有举事，有劝衡王倡义及迎鲁王、浙东王上益王等事。又有吴人与鲁藩舟中密语，又有平敌将军，有悬高皇帝像恸哭及人闽入海等事。北人之书有含章馆诗集、友晋轩诗集、夕霏亭诗、郭汾阳王考传。南人之书有启祯集即忠节录、岁寒诗、东山诗史仿文信国集子美句百八十章。其北人则黄培所刻十二君唱和序跋等人，其南人则启祯集所载姓名籍贯，俱在刻本中，约三百余人。」是元衡之意不但陷黄坦，陷顾宁人，而并欲陷此刻本有名之三百余人也。不知元衡与已斩之沈天甫，逃走之施明何亲何故？何以得此海内带来之书？而前唱后和，如出一口。其与不识面之顾宁人，刻本有名之三百余人何雠何隙？而必欲与黄氏之十二君者一网而尽杀之。推其本意，自知以奴告主之罪，律所不赦，欲别起一大狱以陷人，而为自脱之计，遂蹈于明旨所谓「吓诈平人，摇动良民，诬称谋叛，以行挟害」者而不觉也。天道神明，不僭不滥。今于三月四日束身诣院投到，伏听审鞫。至教唆陷害，别有其人，尚容续布，统惟详察。江南布衣顾宁人顿首。

　　○与人书二 

　　又

　　在都时极荷惓惓之爱。今姜元衡攀及弟名，具题请旨，弟已赴济南投到矣。先有一札致谭年翁，业详此事始末。念知己闻之，必倍悬切，谨此布启。前沈天甫所指造陈济生逆书有序有目有诗有传，原状称共三百一十六叶；今元衡所首之书，无序无目无诗，止传一百余叶，知部中原书已毁，删去天甫状中已经摘出者，称另是一书。据元衡南北通逆情由一揭，欲借此书另起一大狱，而罗书内有名之三百余人于其中，以翻主仆名分之案，不知就此百余叶中篇篇有济生名，则即此一书之明证也。奉旨为沈天甫指造之书，即已故之陈济生尚属诬罔，而况余人乎？弟敢不惜微躯，出而剖白此事，尤望大君子主持公论。此札仍乞传与谭年翁一观，并以告诸吴、越之同声气者。广韵留程宅候取，不尽。弟名正具。三月四日。

　　○与人书三 

　　又

　　前有一函，想已彻览。弟不遵明哲之训，果有此累。今江夏之骄吝足以致败，而与之同事，奈何奈何！南冠而絷，竟不得出。一切详之舟老书中，惟知己为之壮拯，悬切悬切！余语去价能道，不悉。弟名心肃。

　　○与人书四 

　　又

　　弟来此，区区之意尚未得少申为歉。廿四日出都，前往历下，如有札寄示，乞写德州北李宅，家报付报房封递，三四日可达。李老先生讳源，字星来，原任河津令，与弟交颇密，即为专人赍至省城也。事毕再容趋至九顿。报至德州先到萧宅，次即转至李宅。有二李，故称北以别之。弟行速，未及再叩。此启。小弟炎武顿首。

　　○与人书五 

　　又

　　来谕惓惓，深感爱厚。所云屡有言相致者，止于舟札见之，它皆未到。即赋梅者止有一札，无两札也。所云但当力辩有无，勿牵别事，敬如台旨。笥中之书，昨至德州点简二日，悉取而焚之矣。并复。此中之事大抵上有求而下不应，弟遂无保出之法。黄氏绝不照管，债主断绝，日用艰难。庄田之麦俱为刘棍割去，每日以数文烧饼度活，何以能支？欲乞一问南夏诸公，若天生至晋，可为弟作书促之入京，持辇上一二函至历下，必当多有所济，弟已别有字往关中矣。一切统希垂照，不宣。舟书可互观之。弟名心勒。

　　○与人书六 

　　又

　　五月十九日院审，先取有同案中年老者四五人保识黄御史曾已遵制剃头口供，次辩启祯集中有宁人字无顾姓，又不在黄御史一篇传内，并审出衅起章丘地土情由。惟问姜要顾宁人辑书实证，无词以对。又扳即墨老诸生杜述交为证。此人从不识面，又展转推出所从得书之人为莱阳孙荣，荣乃积年走空之人，今并行提去矣。虽未保出，而是非已定，此皆上台秉公持正及大人君子孚号壮拯之力，惟有世世尸祝。兹因便羽，先此奉闻。弟名宥具。

　　○与人书七 

　　又

　　弟于九月二十日保出，十一月十日一案之人俱已赴院画供，想有题结之望。凡所以入险能出，困而不踬者，皆知己扶持之力。当世世尸祝，不敢以楮墨宣矣。前具近诗六章，曾彻览否？屡有札与舟公托其致感，而未见一报，岂其移寓，或石头之沈浮耶？今有一函乞致之。近况详之函中，可共览也。旅食无依，暂寄徐玉老署中，不谓有延安之升，则此中别无主人矣。万老先生书已投，似蒙注念。院批取保，一宿便发也。弟候命下结案，即诣都中叩谢，如尚迟，则俟舍甥北上时，代弟九顿台墀。今来者玉老之仆，属其三日后走领回书。冱寒不庄，幸宥。长至日，弟名正具。 

　　○与人书八 

　　又

　　舍甥久积倾慕，昨奉叩未晤。今拟于初四日攀驾一谈，俾弟亦得侍聆诲言，至感至感！弟在初旬内亦欲出都矣。弟炎武顿首。

　　○与人书九 

　　又

　　五日前曾走叩未晤。既台命谆谆，不敢固强。舍甥容另卜日奉候。但弟目下即拟出都，不得追陪一叙，奈何奈何！尚容趋别，未悉。弟炎武顿首。

　　○与人书十 

　　又

　　前走叩，未得面。弟以十二三出都往德州，此刻拟一造别，并问贵乡有旅伴可同行否？退谷先生常问起居，附及。弟炎武顿首。

　　○与李良年（武曾）书 

　　弟夏五出都，仲秋复入，年来踪迹大抵在此。将读退谷先生之藏书，如好音见惠，亦复易达。顷者日知录已刻成样本，特寄上一部，天末万山中冀览此如觌面也。率尔不宣。

　　○又答李武曾书 

　　黔中数千里，所刻之书并十行之牍乃不久而达，又得手报至方山所，而寄我于楼烦、雁门之间。若频阳至近，天生至密，而远客三楚，此时犹未见弟之成书也，人事之不齐，有如此者，可为喟然一叹！此书中有二条，未得高明驳正，辄乃自行简举，容改后再呈。且续录又得六卷，未必来者之不胜于今日也。交城县刻弟所正之七经误字附上一纸。比客维扬，颇能摄疾。远承注问，并谢。

　　○与潘次耕手札 

　　昨退翁见召，午后趋往，而太史公已行，不得一晤，幸致意。明日有便酌，可于晡时过我，昏后遣骑送回。此启次耕贤弟。炎武顿首。

　　○与人札 

　　岁云莫矣，欲走斋中一晤，不知可得片刻之暇商订风雅否？此间殊觉总总。弟于二十七日移至舍侄寓中度节。肇域记想已阅毕，幸付下。此启。弟炎武顿首。

　　○与黄太冲书 

　　辛丑之岁，一至武林，便思东渡娥江，谒先生之杖履，而逡巡未果。及至北方十有五载，浏览山川，周行边塞，粗得古人之陈迹，而离群索居，几同伧父，年逾六十，迄无所成，如何如何！伏念炎武自中年以前，不过从诸文士之后，注虫鱼，吟风月而已。积以岁月，穷探古今，然后知后海先河，为山覆篑，而于圣贤六经之指，国家治乱之源，生民根本之计渐有所窥，未得就正有道。顷过蓟门，见贵门人陈、万两君，具谂起居无恙。因出大着待访录读之再三，于是知天下之未尝无人，百王之敝可以复起，而三代之盛可以徐还也。天下之事，有其识者未必遭其时，而当其时者，或无其识。古之君子所以著书待后，有王者起，得而师之。然而易「穷则变，变则通，通则久」。圣人复起，不易吾言，可预信于今日也。炎武以管见为日知录一书，窃自幸其中所论，同于先生者十之六七，但鄙着恒自改窜，未刻，其已刻八卷及钱粮论二篇，乃数年前笔也，先附呈大教。倘辱收诸同志之末，赐以抨弹，不厌往复，以开末学之愚，以贻后人，以幸万世，曷胜祷切！

　　○与王夕撰六札　其一 

　　其一

　　六月十四日，弟炎武顿首上山史仁兄先生。前马夫回，得惠示诸刻，谢谢。即具一札寄省下传报人，昨伻来，知尚未到，恐不的当。今专遣戴凤走报，并呈胡、郭二书，及二李近况并具别纸。弟在此静穆自守，颇不见恶干人，而远方无藉之徒，乃有骋而相求者，其不可者拒之，惟有守子夏氏之家法而已。近来学得宋广平面孔，颇善绝物，见门外人可以此告之。次耕文承为刻之，甚感。但弟今年生日效法中孚，尽拒觞祝之事，而又刻寿文，得无矛盾？然其意不在寿也。第一号学官误作宫，先王误作生，并乞改之。土膏作土为是，棂星亦作零，未考。光录领到 【 （抄讫奉返）】 ，另单取夹皮内书几本，并求发赵子函、郭胤伯、方尔止诗来 【 （不要全集，但取其诗）】 一看即返。匣袱三件先缴。仲和近况何如？张子经兄想在馆，幸致念。仲复比有书否？率尔不尽。各书并寄送，惟天生尚留于此，俟其来。

　　○与王夕撰六札　其二 

　　其二

　　幸因积雨，得侍至诲，为益孔多。嘉惠下颁，弥深踧踖。谨登尊酒，以醉德旨。午后仍当叩晤，以二簋为约。泥泞不烦使者再来为祝。弟炎武再顿首。

　　○与王夕撰六札　其三 

　　其三

　　频倾北海之樽，复覩酉山之秘，快何如之！第未免过损清庖耳。蒋山图一幅计或案头所未备也，幸收藏之。邑志二本附缴。明早登山，不敢烦起居，得一银鹿指引，足竟诸处。面颂未悉。弟炎武顿首。山史老社台先生

　　○与王夕撰六札　其四 

　　其四

　　孙老先生字送览。此在欲为竟日之谭，少迟至月初何如？广平申凫盟年翁在此，弟与之仰诵鸿名，极为向往，亦候便中同一晤也。小弟炎武顿首。河滨书领到。

　　○与王夕撰六札　其五 

　　其五

　　昨偶出，失答台教为罪。天生及周札俱领到，一至即致之。鷃庵先生行事不甚详，胷中无可发挥处。如刻成，幸惠示，有可言即言之，不然，不敢犯所谓今之君子不学而好多言之戒也。弟明日拟于午后出门，如天晚，则俟后日。驾如无事，能再过为半日谭乎？小弟炎武顿首。

　　○与王夕撰六札　其六 

　　其六

　　复烦使者携饷入山，深荷垂注之切，谢谢。正欲走别，承命当于午刻趋至。昌平记希付原稿较对。弟自同州、富平至省，如有台札。并希今日见惠。昨为湘滨作得记一篇，容请正。　弟炎武顿首。

　　○与李中孚手札一 

　　承教谓体用二字出于佛书，似不然。易曰：「阴阳合德而刚柔有体。」又曰：「显诸仁，藏诸用。」此天地之体用也。记曰：「礼，时为大，顺次之，体次之。」又曰：「降兴上下之神，而凝是精粗之体。」又曰：「无体之礼，上下和同。」有子曰：「礼之用，和为贵。」此人事之体用也。经传之文，言体言用者多矣，未有对举为言者尔。若佛书如四十二章经、金光明经，西域元来之书，亦何尝有体用二字？晋、宋以下演之为论，始有此字。彼之窃我，非我之藉彼也，岂得援儒而入于墨乎？如以为考证未确，希再示之。

　　○与李中孚手札二 

　　又

　　来示一通，读之深为偑服。体用二字既经传之所有，用之何害？其它如「活泼泼地」、「鞭辟近裹」之类，则语不雅驯，后学必不可用。而中庸章句体用之云，则已见于喜怒哀乐一节，非始于费隐章也。至若所谓内典二字，不知何出？始见于宋史李沆传，疑唐末五代始有此语，岂可出于学士大夫之口？推其立言之旨，盖将内释而外吾儒，犹告子之外义也；犹东汉之人，以七纬为内学，以六经为外学也。庄子之书有所谓外物、外生、外天下者，即来教所谓驰心虚寂也。而君子合内外之道者，固将以彼为内乎？

　　○与李中孚手札三 

　　又

　　生平不读佛书，如金刚经解之类，未曾见也。然体用二字并举而言，不始于此。魏伯阳参同契首章云：「春夏据内体，秋冬当外用。」伯阳，东汉人也，在惠能之前。是则并举体用始于伯阳，而惠能用之，朱子亦用之耳。朱子少时尝注参同契，而刚柔为表里，亦见于参同契之首章，惟精粗字出乐记。此虽非要义，然不可以朱子为用惠能之书也。至于明道存心经世宰物之论，及表章崇正辨、困知记二书，吾无间然。

　　○与李中孚手札四 

　　又

　　先生龙德而隐，确乎不拔，真吾道所倚为长城，同人所望为山斗者也。今讲学之士，其笃信而深造者惟先生。异日九畴之访，丹书之授，必有可以赞后王而垂来学者。侧闻卜筑平阳，管幼安复见于兹。弟将策蹇渭上，一叙渴悰也。

　　○覆智栗书 

　　远接手书，益深悲哽！贤侄今日惟有善事高堂，力学不倦，安分守拙，以为保家之计，异日国人皆称幸哉有子，即尊公为不朽矣。志铭谊不敢辞，草成另上。不佞以十一月廿六日入都，而次耕后此匝月始至。今将于长安图一读书之地，必不虚其千里相从之愿也。南迈之期，尚未有日，如大葬有日，幸驰书见示。便羽草草，未悉。正月十六日，炎武顿首。智栗贤侄。

　　○与人札 

　　十年阔别，梦想为劳。老仁兄闭户著书，穷探今古，以视弟之久客边塞，歌兕虎而畏风波者，敻若霄凡之隔矣。正在怀思，而次耕北来，传有惠札，途中失之。仅得所注杜集一卷，读其书，即不待尺素之殷勤，而已如见其人也。吾辈所恃，在自家本领足以垂之后代，不必傍人篱落，亦不屑与人争名。弟三十年来，并无一字流传坊间，比乃刻日知录二本，虽未敢必其垂后，而近代二百年来未有此书，则确乎可信也。道远未得寄呈。偶考杜诗十余条，附便先寄太原。旅次炙冻书次，奉候起居，不庄不备。弟名正具。

　　○送韵谱帖子 

　　申凫盟名涵光，永年人。太仆公之长子，今庶常随叔之兄也。太仆公甲申殉国难。　路安卿名泽浓，曲周人。故总漕皓月公之子。闻近日亦在府城住，如不遇，此书即留申宅。　孙征君名奇逢，字启泰，容城人。今住辉县。万历庚子举人，今年八十三。河北学者之宗师也。　王无异名弘撰，一字文修，号山史。华阴县西岳庙南小堡内。故少司马公之子，关中声气之领袖也。　杨伯常名谦，故王孙也。住西安府南八里大塔堡内。大塔者，慈恩寺塔也。或驾在藩司署中，则求于到日即遣人致之。何虚子公祖，以台中出为关内道，衔籍俱列便览，其衙门在布政司内。共书六封，各送韵谱一本，伯常则二本，故有七本。

　　○书西岳华山庙碑后 

　　此为汉延熹八年四月甲子前弘农太守汝南袁逢所立，会迁京兆尹，后太守安平孙璆嗣而成之者。碑旧在华阴县西岳庙中，嘉靖三十四年地震碑毁。华州郭胤伯有此拓本，文字完好，今藏华阴王山史家。其末曰：「京兆尹勑监都水掾霸陵杜迁市石，遣书佐新丰郭香察书。」东汉人二名者绝少，而察书乃对上市石之文，则香者其名，而特勘定此书者尔。汉碑未有列书人姓名者，胤伯以香察为名，殆非也。勑者自上命下之辞，汉时人官长行之掾属，祖父行之子孙，皆曰勑，亦作敕。考之前史陈咸传，言「公移敕书」。而孙宝之告督邮，何并之遣武吏，俱载其文为「敕曰」。他如韦贤、丙吉、赵广汉、韩延寿、王尊、朱博、龚遂之传，其言敕者，凡十数见。至南北朝以下，则此字惟朝廷专之，而臣下不敢用。故北齐乐陵王百年习书数敕字而遂见杀，此非汉人所当忌也。欧阳公录鲁相韩勑修孔子庙器碑，乃谓人臣不当名■〈来攵〉，而或以为■〈来攵〉音赉，后人借为勅字，于古未有，故名焉。此皆误。书言：「勑我五典五惇哉。」又云：「勑天之命。」而周礼乐师「诏来瞽皋舞」。注云：「来，勑也。勑尔瞽，率尔众工，奏尔悲诵，肃肃雍雍，毋怠毋凶。」郑康成，汉人也，何尝不知勑为敕哉。又如孝宣皇帝本号中宗，而此书为仲宗，岂汉人固有此音，如中兴读为仲兴之比。而又曰「左尉唐佑」。百官志：「尉，大县二人，小县一人。」此言左尉，盖县大而设之两尉，与史书合。又郡国志弘农郡下云：「华阴故属京兆，建武十五年属。」而此碑袁府君逢先为弘农太守，后迁京兆尹，故所书丞尉，一为河南京人，一为河南密人，主者掾则华阴人。汉时丞尉及掾俱用本郡人，三辅郡则用他郡人。弘农在后汉为三辅，故得用旁郡人为丞尉，而京兆尹所遣掾佐，一为霸陵人，一为新丰人，则客也。故别书于下，而言京兆尹勑遣之，以着袁府君之已迁官而不忘敬于神也。使其在本郡之官与掾，则市石、察书有不必言者矣。又曰：「令朱颉，甘陵鄃人。」桓帝建和二年改清河国为甘陵。而汝南、女阳，上汝从水，下女无水，则又古人之所谓互文者。子曰：「可与言而不与之言，失人。」因书之以遗山史，而又惜胤伯之获同时而论正也。东吴顾炎武书。

　　○冯少墟先生像赞 

　　俨乎！其备道之容也。渊乎！其类物之宗也。同志相从，惟邹惟锺。固来庭之仪凤，而在田之群龙；百炼之刚金，而岁寒之乔松。夫谁戹之？便飘然一世，而不见庸者耶！东吴后学顾炎武书。

　　○寄王仲复先生书 

　　仰止高风，非一日矣。顷过砥斋，读大着，深服先生潜心正学，根本六经，而下问虚怀，不遗凡鄙，岂非今日之古人哉！因有频阳之约，信宿便行，未及抠衣上谒，翘首渭滨，实深溯洄之慕！兹以下学指南一册，日知录一部，有舛漏，祈赐驳正。更期便道一望光尘。不尽。

　　◇亭林诗集◇ 

　　卷一 
　　卷二 
　　卷三 
　　卷四 
　　卷五 
　　亭林集外诗补 

　　●亭林诗集卷之一 

　　大行哀诗 
　　千官 
　　感事 
　　京口即事 
　　京阙篇 
　　金陵杂诗 
　　千里 
　　秋山 
　　表哀诗 
　　闻诏 
　　十二月十九日奉先妣藳葬 
　　上吴侍郎旸 
　　延平使至 
　　海上 
　　不去 
　　赋得老鹤万里心用心字 
　　赠顾推官咸正 
　　大汉行 
　　义士行 
　　秦皇行 
　　墟里 
　　塞下曲 
　　海上行 
　　哭杨主事 
　　推官二子执后欲为之经营而未得也而二子死矣 
　　淄川行 
　　哭顾推官 
　　哭陈太仆 
　　十月二十日奉先妣葬于先曾祖兵部侍郎公墓之左 
　　墓后结庐三楹作 
　　精卫 
　　吴兴行赠归高士祚明 
　　赋得越鸟巢南枝用枝字 
　　赋得江介多悲风用风字 
　　拟唐人五言八韵 
　　常熟县耿侯橘水利书 
　　偶来 
　　浯溪碑歌 
　　寄薛开封寀君与杨主事同隐邓尉山并被获或曰僧也免之遂归常州 
　　将远行作 
　　京口 
　　元日 
　　石射堋山 
　　春半 
　　怀人 
　　赋得秋鹰 
　　八尺 
　　岁九月虏令伐我墓柏二株 
　　桃花溪歌赠陈处士梅 
　　瞿公子玄錥将往桂林不得达而归赠之以诗 

　　○大行哀诗 【 已下阏逢涒滩】 

　　神器无中坠，英明乃嗣兴。紫蜺迎剑灭，丹日御轮升。景命殷王及，灵符代邸膺。天威寅降鉴，祖武肃丕承。采垩昭王俭，盘杅象帝兢。泽能回夏暍，心似涉春冰。世值颓风运，人多比德朋。求官逢硕鼠，驭将失饥鹰。细柳年年急，萑苻岁岁增。关门亡铁牡，路寝泄金縢。雾起昭阳镜，风摇甲观灯。已占伊水竭，真遘■〈木巳〉天崩。道否穷仁圣，时危恨股肱。哀同望帝化，神想白云乘。秘识归新野，群心望有仍。小臣王室泪，无路哭桥陵。
　　【 太玄经：紫蜺矞云朋围日。　　墨子：尧舜禹汤文武之事，书于竹帛，镂之金石，琢之盘盂。后汉书崔骃传作「杅」。汉书五行志：木沴金。成帝元延元年正月，长安章城门门牡自亡；函谷关次门牡亦自亡。师古曰：牡，所以下闭者也，以铁为之。】 
　　【 庾信哀江南赋序：袁安之每念王室，自然流涕。】 

　　○千官 

　　武帝求仙一上天，茂陵遗事只虚传。千官白服皆臣子，孰似苏生北海边。一旦传烽到法宫，罢朝辞庙亦匆匆。御衣即有丹书字，不是当年嵇侍中。

　　○感事 

　　日角膺符早，天枝主鬯临。安危宗社计，拥立大臣心。旧国仍三亳，多方有二斟。汉灾当百六，人未息讴吟。
　　缟素称先帝，春秋大复雠。告天传玉册，哭庙见诸侯。诏令屯雷动，恩波解泽流。须知六军出，一扫定神州。
　　上宰承王命，专征指大江。出关收汉卒，分陕寄周邦。日气生玄甲，云祥下赤幢。登坛推大将，国士定无双。
　　尚录文侯命，深虞雒邑东。千秋悬国耻，一旦表军功。蹋鞠追名将，乘轩比上公。君王多倚托，先与赋彤弓。
　　【 苏子瞻书传曰：予读文侯之命篇，知东周之不复兴也。宗国倾覆，祸败极矣。平王宜若卫文公、越勾践然。今其书乃旋旋焉与平康之世无异。春秋传曰：厉王之祸，诸侯释位以间王政，宣王有志而后效官，读文侯之命，知平王之无志也。　　史记骠骑传：其在塞外卒乏粮，或不能自振，而骠骑尚穿域蹋鞠。　　春秋传：卫宁武子来聘，公与之宴，为赋湛露及彤弓，不辞，又不答赋。】 
　　清跸郊宫寂，春游苑籞荒。陵边屯牧马，阙下驻贤王。紫塞连玄菟，黄河界白羊，舆图犹在眼，涕泪已沾裳。
　　【 史记刘敬传：白羊楼烦王去长安，近者七百里，轻骑一日一夕可以至。】 
　　传闻阿骨打，今已入燕山，毳幕诸陵下，狼烟六郡间。边军严不发，驿使去空还，一上江楼望，黄河是玉关。
　　自昔南朝地，常称北府雄。六军多垒日，万国鼓鞞中。听律音非吉，焚旗火乍红。恐闻刘展乱，父老泣江东。 【 六月壬午督师，标下兵与浙江兵哄于镇江西门外，焚民居数百家。】 
　　【 周礼：大师执同律以听军声，而诏吉凶。左传：僖十五年，火焚其旗。通鉴唐肃宗纪：安史之乱，兵不及江淮；及刘展反，田神功讨平之，其民始罹荼毒矣。】 

　　○京口即事 【 已下旃蒙作噩】 

　　白羽出扬州，黄旗下石头。六双归雁落，千里射蛟浮。河上三军合，神京一战收。祖生多意气，击楫正中流。
　　大将临江日，中原望捷时。两河通诏旨，三辅急王师。转战收铜马，还兵饮月支。从军无限乐，早赋仲宣诗。
　　【 宋史李纲传：请于河北置招抚司，河东置经制司，择有材略者为之使，宣谕天子恩德，所以不忍弃两河于敌国之意。后汉书光武纪：击铜马于鄡，悉将降人分配诸将，众遂数十万。】 

　　○京阙篇 

　　王气开江甸，山河拱旧京。德过瀍水卜，运属阪泉征。赤县疏封阔，黄图映日明。秩犹分汉尹，烝尚荐周牲。阙道纡金辂，郊宫伫翠旌。山陵东掖近，府寺后湖清。国运方多难，天心会一更。神州疑逐鹿，率土骇奔鲸。虢略旗初仆，函关鼓不鸣。遂令缠大角，无复扫欃枪。合殿焚丹户，金城落画甍。衔哀遗梓椑，泣血贯宗祊。倾否时须圣，扶屯理必亨。望云看五采，候纬得先赢。渡水收萍实，占龟兆大横。旧邦回帝省，耆俊式王桢。历是周正月，田踰夏一成。雅应歌吉日，民喜复盘庚。毓德生维岳，分猷降昴精。朝称元老壮，国有丈人贞。密切营三辅，恢张顿八纮。塘周淮口栅，山绕石头城。未荡封豨梗，仍遗穴鼠争。师从甘野誓，人杂渭滨耕。四冢悬蚩戮，千刀待莽烹。柳青依玉勒，花发韵金钲。黄石传三略，条侯总七营。虎头双剑白，猿臂一弓骍。会见妖氛净，旋闻阸塞平。载櫜归武烈，伊淢筑文声。礼洽封山玉，音谐降凤笙。配天归旧物，复国纪鸿名。晓集僊庭鹭，春迁大谷莺。尊师先太学，纳诲必延英。侧席推干鼎，回车载钓璜。在阴来鹤和，刻石起鱼铿。念昔抡科日，三陪荐士行。帝乡秋惝怳，天阙岁峥嵘。赋客余枚叟，文才后贾生。饮泉随渴鹿，攀径落危鼪。再见东都礼，尤深上国情。百僚方劝进，父老尽来迎。宿卫皆勋旧，干掫并禁兵。乾坤恩泽大，雷雨气机盈。草绿西州晚，云彤北阙晴。法宫瞻斗柄，别馆望金茎。玉帛涂山会，车书雒邑程。海槎天上隔，阳卉日边荣。对策年犹少，尊王志独诚。小臣摇彩笔，几欲拟张衡。
　　【 史记天官书：大角者，天王帝廷。杜子美诗：大角缠兵气。颜延之皇太子释奠诗：时屯必亨，运蒙则正。唐书：隋大业十三年六月，镇星赢而旅于参。参，唐星也。李淳风曰：镇星主福，未当居而居所宿，国吉。书文侯之命：罔或耆寿俊在厥服。　　史记殷本记：帝盘庚之时，殷已都河北；盘庚渡河南，复居成汤之故居。　　建康志：栅塘在秦淮上，通古运渎。实录注：吴时夹淮立栅，号栅塘。梁天监九年新作，缘淮塘北岸，起石头，迄东冶；南岸起后渚篱门，迄三桥，作两重栅，皆施行马。　　皇览曰：蚩尤冢在东平郡寿张县阚城，中高七丈，民常十月祀之，有赤气出入如匹绛帛，民名为蚩尤旗。肩髀冢在山阳郡巨野县，重聚大小，与阚冢等。传言黄帝与蚩尤战于涿鹿之野，杀之，身体异处，故别葬之。　　梁徐陵在齐与杨仆射书：四冢磔蚩尤，千刀剸王莽。　　梁元帝藩难未静述怀诗：金钲韵渚宫。　　刘敬叔异苑曰：晋武帝时，吴郡临平岸崩，出一石鼓，打之无声，以问张华，华曰：「可取蜀中桐材刻作鱼形，扣之则鸣。」于是如言，声闻数十里。班固东都赋：发鲸鱼，铿华钟。　　鲍照舞鹤赋：岁峥嵘而愁暮。】 

　　○金陵杂诗 

　　江月悬孤影，还窥李白楼。诗人长不作，千载尚风流。坞壁三山古，池台六代幽。长安佳丽日，梦绕帝王州。
　　春雨收山半，江天出翠层。重闻百五日，遥祭十三陵。祝版书孙子，祠官走令丞。西京遗庙在，洒扫及冬烝。
　　天居宜壮丽，考室自宣王。地即周瀍右，规因汉未央。水衡存物力，司隶识朝章。父老多垂涕，还思祖德长。
　　正殿虚椒寝，苍生望母仪。国风思「窈窕」，小雅梦「熊罴」。中使频传勅，台臣早进规。愿闻姜后戒，仍及会朝时。
　　【 汉书杜钦传：佩玉宴鸣，关睢叹之，知好色之伐性短年，天下将蒙化，陵夷而成俗也。故咏淑女，几以配上。　　列女传周宣姜后：贤而有德，宣王尝早卧而晏起，后夫人不出于房。姜后既出，乃脱簪珥待罪于永巷，使其傅母通言于王。王复姜后而勤于政事，早朝晏退，继文武之迹，兴周室之业。　　诗：会且归矣，无庶予子憎。】 
　　记得尚书巷， 【 先兵部侍郎府君官舍所在。】 于今六十年。功名存驾部， 【 先公疏船甲事：得请为南京百年之利。事载船政新书。】 俎豆托朝天 【 有祠在朝天宫。】 树向乌衣直，门临白水偏。侍郎遗石在，过此一凄然。
　　【 古乐府青溪小姑曲：开门白水，侧近桥梁。　　唐书：薛元超为中书舍人、弘文馆学士，兼修国史。中书省有一盘石，元超祖父道衡为内史侍郎，尝据而草制，元超每见此石，未尝不泫然流涕。】 

　　○千里 

　　千里吴封大，三州震泽通。戈矛连海外，文檄动江东。王子新开邸，将军旧总戎。登坛多慷慨，谁复似臧洪。
　　【 后汉书臧洪传：陈留太守张邈与诸牧守大会酸枣，设坛场，将盟，既而更相辞让，莫敢先登，咸共推洪。洪乃摄衣升坛，操血而盟，辞气慷慨，闻其言者无不激扬。】 

　　○秋山 

　　秋山复秋山，秋雨连山殷。昨日战江口，今日战山边。已闻右甄溃，复见左拒残。旌旗埋地中，梯冲舞城端。一朝长平败，伏尸徧冈峦。北去三百舸。舸舸好红颜。吴口拥橐駞，鸣笳入燕关。昔时鄢郢人，犹在城南间。
　　【 汉书李陵传：于是尽斩旌旗及珍宝埋地中。　　晋书慕容超载记：使送吴口千人。　　战国策：雍门司马谓齐王曰：鄢郢之大夫不欲为秦，而在城南下者以百数。】 
　　秋山复秋水，秋花红未已。烈风吹山冈，磷火来城市。天狗下巫门，白虹属军垒。可怜壮哉县，一旦生荆杞。归元贤大夫，断脰良家子。楚人固焚麇，庶几歆旧祀。句践栖山中，国人能致死。叹息思古人，存亡自今始。
　　【 左传：定五年，吴师居麇，子期将焚之，子西曰：「父兄亲暴骨焉，不能收，又焚之，不可。」子期曰：「国亡矣，死者若有知也，可以歆旧祀，岂惮焚之。」焚之而又战。】 

　　○表哀诗 

　　【 晋孙绰作表哀诗，其序曰：余以薄祜，夙遭闵凶。天覆既沦，俯凭坤厚。岂悟一朝，复见孤弃。不胜哀号，作诗一首。敢冒谅闇之讥，以申罔极之痛。】 

　　黾勉三迁久，间关百战深。生惭毛义檄，死痛子舆衾。荻字书犹记，斑衣舞尚寻。凄其天步蹙，荏苒岁华侵。密叶凋秋气，贞柯落夜阴。国书公父训，女史大家箴。未已还闾望，仍留恤纬心。霜催临穴旐，风送隔邻砧。白鹤非新表，青乌即旧林。欲求防墓处，戈甲满江浔。
　　【 列女传：王孙贾母言：女莫出而不还，则吾倚闾而望。女今事王，王出走，女不知其处，女尚何归。】 

　　○闻诏 

　　闻道今天子，中兴自福州。二京皆望幸，四海愿同仇。灭虏须名将，尊王仗列侯。殊方传尺一，不觉泪频流。

　　○十二月十九日奉先妣藳葬 

　　娄县百里内，牧骑过如织。土人每夜行，冬深月初黑。扶柩已南来，幸至先人域。合葬亦其时，仓卒未可得。停车就道右，予也闻日食。魂魄依祖考，即此幽宫侧。三年卜天道，墓槚茂以直。黾勉臣子心，有怀亦焉极。悲风下高原，父老为哀恻。其旁可万家，此意无人识。
　　【 礼记曾子问：孔子曰：「昔者，吾从老聃助葬于巷党，及堩，日有食之，老聃曰：『丘，止柩就道右，止哭以听变，既明反而后行。』」】 

　　○上吴侍郎旸 

　　烽火临瓜步，銮舆去石头；蕃文来督府，降表送苏州。杀战神人哭，腥污郡邑愁，依山成斗寨，保水得环洲。国士推司马，戎韬冠列侯。师从黄钺陈，计用白衣舟。曹沫提刀日，田单仗锸秋，春旗吴苑出，夜火越江浮。作气须先鼓，争雄必上游。军声天外落，地势掌中收。征虏投壶暇，东山赌墅优。莫轻言一战，上客有良谋。

　　○延平使至 【 已下柔兆阉茂】 

　　春风一夕动三山，使者持旌出汉关。万里干戈传御札，十行书字识天颜。身留绝塞援枹伍，梦在行朝执戟班。一听纶言同感激，收京遥待翠华还。

　　○海上 

　　日入空山海气侵，秋光千里自登临。十年天地干戈老，四海苍生痛哭深。水涌神山来白鸟，云浮仙阙见黄金。此中何处无人世，祇恐难酬烈士心。
　　满地关河一望哀，彻天烽火照胥台。名王白马江东去，故国降旛海上来。秦望云空阳鸟散，冶山天远朔风回。楼船见说军容盛，左次犹虚授钺才。
　　【 隋书五行志：梁大同中，童谣曰：「青丝白马寿阳来。」其后侯景破丹阳，乘白马，以青丝为羁勒。】 
　　南营乍浦北南沙，终古提封属汉家。万里风烟通日本，一军旗鼓向天涯。 【 去夏诚国公刘孔昭自福山入海。】 楼船已奉征蛮勅，博望空乘泛海槎。愁绝王师看不到，寒涛东起日西斜。
　　长看白日下芜城，又见孤云海上生。感慨河山追失计，艰难戎马发深情。埋轮拗镞周千亩，蔓草枯杨汉二京。今日大梁非旧国，夷门愁杀老侯嬴。
　　【 楚辞九歌：埋两轮兮絷四马。　　尉缭子：拗矢折矛。】 

　　○不去 

　　不去围城拥短辕，栖栖犹自向平原。此心未忍轻三晋，愿见辛垣尽一言。
　　落日江津送伍员，秋风垄上别徐君。偶来圯下逢黄石，便到山中卧白云。
　　欲投海岛问田横，却恨三齐路不平。记作安平门下客，当时曾见火牛兵。

　　○赋得老鹤万里心用心字 

　　何来千岁鹤，忽下九皋音。一自来凡境，摧颓已至今。临风时独舞，警露亦长吟。乍识人民异，还悲岁月侵。早寒江上笛，秋急戍楼砧，木落依空沼，云多失旧林。三株天外冷，甲子世间深。尚想蓬莱晓，终思弱水阴。神州迷再举，碧落杳千寻。多少乘轩者，知同一寸心。
　　【 埤雅：鹤性警，至八月，白露降，流于草木上，点滴有声，因即高鸣相警，移徙所宿处，虑有变害也。　　楚辞惜誓：黄鹄之一举兮知山川之纡曲，再举兮知天地之圆方。】 

　　○赠顾推官咸正 【 已下疆圉大渊献】 

　　上郡天北门，一垣接羌氐。当年关中陷，九野横虹霓。日光不到地，哭帝苍山蹊。君持苏生节，冒死决蒺藜。挥刀斩贼徒，一炬看燃脐。东虞势薄天，少梁色悲凄。遂从黄冠归，间关策青骊。岂知杲卿血，已化哀鹃啼。 【 弟钱塘知县咸建】 。未敢痛家雠，所念除■〈鱼畺〉鲵。有怀托桑榆，焉得岩下栖。便蹴刘司空，夜舞愁荒鸡。春水湿楼船，湖上闻钲鼙。勾吴古下国，难与秦风齐。却望殽潼间，山高别马嘶。天子哀忠臣，临轩降紫泥。高景既分符，汾阴亦执珪。如君俊拔才，久宜侍金闺。会须洗中原，指顾安黔黎。
　　【 颜延之和谢监灵运诗：谒帝苍山蹊。　　汉光武赐冯异诏曰：可谓失之东隅，收之桑榆。　　汉书：周苛死荥阳，乃拜其弟昌为御史大夫，后以功封汾阴侯。苛子成，以父死事封高景侯。】 

　　○大汉行 

　　大汉传世十二叶，祚移王莽繇居摄。黎元愁苦盗贼生，次第诸刘兴宛叶。一时并起实仓皇，国计人心多未协。新市将军惮伯升，遂令三辅重焚劫。指挥百二归萧王，一统山河成帝业。吁嗟帝王不可图，长安天子今东都。隗王白帝何为乎，扶风马生真丈夫。
　　【 汉书贾谊传：高皇帝与诸公并起。师古曰：并，音步鼎反。】 

　　○义士行 

　　饮此一杯酒，浩然思古人。自来三晋多义士，程婴公孙杵臼无其伦。下宫之难何仓卒，宾客衣冠非旧日。袴中孤儿未可知，十五年后当何时。有如不幸先朝露，此恨悠谁与诉？一心立赵事竟成，存亡死生非所顾。鸣呼，赵朔之客真奇特，人主之尊或不能得，独有人兮长叹空山侧。

　　○秦皇行 

　　秦肉六国啖神州，六国之士皆秦雠。剑一发，亡荆轲；筑再举，诛渐离。博浪沙中中副车，仓海神人无奈何。自言王者定不死，岂知天意亡秦却在此！陨石化，山鬼言，天意茫茫安可论。扶苏未出监上郡，始皇不死雠人刃。
　　【 扬子法言：始皇方斧，将相方刀，六国方木，将相方肉。　　汉书张良传：东见仓海君。晋灼曰：海神也。】 

　　○墟里 

　　昔有周大夫，愀然过墟里，时序已三迁，沈忧念方始。乃知臣子心，无可别离此。自经板荡余，一再见桃李。春秋相代嬗，激疾不可止。慨焉岁月去，人事亦转徙。古制存练祥，变哀固其理。送终有时既，长恨无穷已。岂有西向身，未昧王裒旨。眷言托风人，言尽愁不弭。
　　【 杨恽报孙会宗书：君父，至尊亲也，送其终也，有时而既。】 

　　○塞下曲 

　　赵信城边雪化尘，纥干山下雀呼春。即今三月莺花满，长作江南梦里人。
　　【 史记卫将军骠骑传：遂至寘颜山赵信城。　 五代史寇彦卿传：纥干山头冻死雀，何不飞去生处乐。　　梁邱迟与陈伯之书：暮春三月，江南草长，杂花生树，群莺乱飞。】 
　　一从都尉生降去，夜夜魂随塞雁芦。陛下宽仁多不杀，可能生入玉门无？
　　【 史记：柴将军遗韩王信书曰：「陛下宽仁，诸侯虽有畔亡，而复归辄复故位号，不诛也。」】 

　　○海上行 

　　大海天之东，其处有黄金之宫，上界帝子居其中。欲往从之，水波雷骇，几望见之，以风为解。徐福至彼，止王不来。至今海上人，时见城郭高崔嵬。鼋鼍喷沫，声如宫商。日月经之，以为光明。或言有巨鱼，身如十洲长，几化为龙不可当，一旦失水愁彷徨。北冥之鲲，有耶无耶？又言海中之枣大如瓜，枣不实，空开花。但见鲸鱼出没凿齿磨牙。昔时童男女，一去不回家。东浮大海难复难，不如归去持鱼竿。
　　【 史记大宛传赞：日月所相避，隐为光明也。　　晏子春秋：景公问晏子曰：「东海之中，有枣华而不实。」】 

　　○哭杨主事 

　　吴下多经儒，杨君实宗匠。方其对策时，已负人伦望。未得侍承明，西京俄沦丧。五马遂南来，汪黄位丞相。几同陈东狱，幸遇明主放。牧马饮江南，真龙起芒砀。首献大横占，并奏北边状。 【 手韶曰：朕甚感杨廷枢之占卦。】 是日天颜回，喜气浮彩仗。御笔授二官，天墨春俱盎。 【 擢兵部主事兼监察御史。】 鱼丽笠泽兵，乌合松陵将。灭迹遂躬耕，犹为义声唱。松江再蹉跌，搜伏穷千嶂。竟入南冠囚，一死神慨慷。往秋夜中论，指事并吁怅。我慕凌御史 【 凌駉】 ，仓卒当绝吭。齐蠋与楚龚，相期各风尚。君今果不食，天日情已谅。陨首芦墟村，喷血胥门浪，唯有大节存，亦足酬帝贶。洒涕见羊昙， 【 君甥卫向。】 停毫默凄怆。他日大鸟来，同会华阴葬。

　　○推官二子执后欲为之经营而未得也而二子死矣 

　　生来一诺比黄金，那肯风尘负此心。不是白登诗未解，菲才端自媿卢谌。
　　【 晋书：刘琨作诗赠别驾卢谌引鸿门、白登之事，用以喻意。谌素无奇略，以常词酬和，殊乖琨心。】 
　　苍黄一夜出城门，白刃如霜日色昏。欲告家中卖黄犊，松江江上去招魂。
　　【 古乐府平陵东：归告我家卖黄犊。】 

　　○淄川行 

　　张伯松，巧为奏，大纛高牙拥前后。罢将印，归里中，东国有兵鼓逢逢。鼓逢逢，旗猎猎，淄川城下围三匝。围三匝，开城门，取汝一头谢元元。
　　【 汉书王莽传：张竦为刘嘉作奏，请灭安众侯崇，莽封嘉为师礼侯，嘉子七人皆赐爵关内侯。又封竦为淑德侯。长安为之语曰：欲求封，过张伯松；力战门，不如巧为奏。】 

　　○哭顾推官 

　　推官吾父行，世远亡谱系；及乎上郡还，始结同盟契。崎岖鞭弭间，周旋仅一岁。痛自京师沦，王纲亦陵替。人怀分土心，欲论纵横势。与君共三人， 【 其一归高士祚明。】 独奉南阳帝。誓麾白羽扇，一扫天日翳。君才本恢宏，阔略人事细。一疏入人手，几堕猾虏睨。乃有汉将隙，因掉三寸说，主帅非其人，大事复不济。君来就茅屋，问我驾所税。幸有江上舟，请鼓铃下枻。别去近一旬，君行尚留滞。二子各英姿，文才比兰桂。身危更藏亡，并命一朝毙。巢卵理必连，事乃在眉眦。一身更前却，欲听华亭唳。我时亦出亡，闻此辄投袂。扁舟来劝君：「行矣不再计！」惊弦鸟不飞，困网鱼难逝。旦日追吏来，君遂见囚系。槛车赴白门，忠孝辞色厉。竟作戎首论，卒践捐生誓。仓皇石头骨，未从九原瘗。父子兄弟间，五人死相继。呜呼三吴中，巍然一门第。尚有五岁孙，伏匿苍山际。门人莫将燮，行客挥哀涕。群情伫收京，恩恤延后世。归丧琅邪冢，诏策中牢祭。后死媿子源，徘徊哭江裔。他日修史书，犹能着凡例。
　　【 通鉴：庾冰奔会稽，至浙江，苏峻购之甚急。吴铃下卒引冰入船，以籧篨覆之，吟啸鼓枻，泝流而去。　　后汉书李固传：门生王成将燮乘江东下。　　伏隆传：诏隆中弟咸收隆丧，太中大夫护送丧事，诏告琅邪作冢。】 

　　○哭陈太仆 

　　陈君鼌贾才，文采华王国。早读兵家流，千古在胸臆。初仕越州理，一矢下山贼。南渡侍省垣，上疏亦切直。告归松江上，欻见牧马逼。拜表至福京，愿请三吴敕。诏使护诸将，加以太仆职。遂与章邯书，资其反正力。几事一不中，反复天地黑。呜呼君盛年，海内半相识。魏齐亡命时，信陵有难色。事急始见求，栖身各荆棘。君来别浦南，我去荒山北，柴门日夜扃，有妇当机织，未知客何人，仓卒具粝食。一宿遂登舟，徘徊玉山侧。有翼不高飞，终为罻罗得。耻为南冠囚。竟从彭咸则。尚媿虞卿心，负此一凄恻；复多季布柔，晦迹能自匿。 【 君出亡时，尚仆从三四人，服用如平日。】 酹酒作哀辞，悲来气哽塞。
　　【 史记季布传：诸公皆多季布能摧刚为柔。】 

　　○十月二十日奉先妣葬于先曾祖兵部侍郎公墓之左 

　　【 先考葬祖墓左四十年，其左有池，形家或言兆有水。是岁，将合葬我母，三族皆为炎武难之。炎武念先妣之治命，不可以不合葬，而四十年之藏，又不可以迁，万一有水，又不可以径情而遂葬，迟回者久之。及启圹，竟无水，讫事，无风雨。昔重光大荒落之岁，葬先王父，既祖奠，火作于门，里人救之，遂熄。念吾先人积德累仁，固不当有水火之菑，阴阳之咎，而不孝一人所遇之不幸如此，天之不遂弃之而曲全之又如此，是可以忘先人之志哉！】 

　　王季之墓见水啮，宣尼封防遭甚雨；我今何幸独不然，或者苍天照愁苦。昔我先臣葬于此，神宗皇帝赐之墓一区。六十年间事，反复到今陵谷青模糊，止存松楸八百树，夜夜宿鸟还相呼。行人指点侍郎冢，戍卒不敢来樵苏。乃知天朝恩宠大，易世犹与凡人殊。天道回旋改寒燠，公侯子孙久必复。岁月日时共五行， 【 先公葬亦以岁丁亥，月辛亥，日丁亥，时辛亥。】 前冈后舍分昭穆。皇天下监臣子心，环三百里无相侵。先皇弓剑桥山岑，山多虎豹江水深，欲去复止长哀吟。
　　【 国语：越王命环会稽三百里以为范蠡地，曰：「后世子孙有敢侵蠡之地者，使无终，没于越国，皇天后土、四乡地主正之。」】 

　　○墓后结庐三楹作 

　　伟元居城阳，简之在丹徒，古人庐墓有至意，独我未得心烦纡。东西南北亦人子，岂知天路还崎岖。奋矛跃马一到此，营地半亩先人隅；筑室三楹户南向，前对日月开规模；旧栽松树无触鹿，惟有老柏衔悲枯。忆昔曾蒙至尊诏，共姜名字悬三吴；至今东平冢上木，枝枝西靡朝皇都。尔来天地春意绝，不见君父重呜呼。一身去国无所泊，类此鸿雁三秋徂。阴风怒号白日孤，吁嗟此室千年俱。
　　【 晋书：殷仲堪为桓玄所害，子简之葬于丹徒，遂居墓侧。后率私僮客随义军蹑桓玄，玄死，简之食其肉。　　魏书：傅永尝登北邙山，奋矟跃马，回旋瞻望，有终焉之志。遂买左右地数顷，遗敕子叔伟曰：「此吾之永宅也。」晋书：许孜于墓所列植松柏，亘五六里。时有鹿犯其松栽，孜悲叹曰：「鹿独不念我乎？」明日，忽见鹿为猛兽所杀。　　旧唐书褚无量传：丁忧，庐于墓侧，其所植松柏，有鹿犯之，无量泣而言曰：「山中众草不少，何忍犯吾先茔树哉！」因通夕守护。俄有群鹿驯狎不复侵害。　　晋书：王裒常至墓所攀柏悲号，涕泪着树，树为之枯。】 

　　○精卫 

　　万事有不平，尔何空自苦，长将一寸身，衔木到终古。我愿平东海，身沈心不改，大海无平期，我心无绝时。呜呼！君不见，西山衔木众鸟多，鹊来燕去自成窠。

　　○吴兴行赠归高士祚明 

　　北风十二月，游子向吴兴。榜人问何之，不言但沾膺。三年干戈暗乡国，有兄不得归茔域，高堂有母儿一人，负米百里伤哉贫。此来海虞两月日，裁得白金可半镒。归来入门不暇餐，直走山下求兄棺。湖中雪汉七十峰，江山对君凝愁容。冬尽月向晦，慈亲倚门待。果见兄骨归，心悲又以喜。如君节行真古人，一门内外唯孤身。出营甘旨入奉母，崎岖州里良苦辛。君向余太息，此事不足言。遥望天寿山，犹在浮云间。长叹未及往，尘沙没中原。神州已陆沈，菽水难为计。岂无季孙粟，义不当人惠。世无汉高帝，饿杀韩王孙，宁受少年侮，不感漂母恩。时人未识男儿面，如君安得长贫贱。读书万卷佐帝王，传檄一纸定四方。拜扫十八陵，还归奉高堂。穷冬积阴天地闭，知君唯有袁安雪。
　　【 世说：王悦之少厉清操，为吏部郎。时邻省有会同者遗之饼一瓯，辞不受，曰：「所费诚复小小，然少来不欲当人之惠。」】 

　　○赋得越鸟巢南枝用枝字 【 巳下着雍困敦】 

　　微物生南国，深情系一枝。寒风群拉沓，落日羽差池。绕树飞初急，寻柯宿转迟。悬冰惊趾滑，集霰怯巢危。路入关河夜，思萦岭峤时。山川知夙性，天地识恩私。向日心常在，随阳愿未亏。寄言幽谷友，勿负上林期。

　　○赋得江介多悲风用风字 

　　素节乘云梦，清秋下渚宫。哀音生地籁，激楚入天风。落雁过山急，寒蝉抱树空。伤心千里目，愁绝百年中。郢路原依北，江关久向东。有人宗国泪，何地洒孤忠！
　　【 华阳国志：巴、楚相攻伐，故置江关、阳关。　　后汉书岑彭传：公孙述遣将乘枋箄下江关。】 

　　○拟唐人五言八韵 

　　申包胥乞师 
　　高渐离击筑 
　　班定远投笔 
　　诸葛丞相渡泸 
　　祖豫州闻鸡 
　　陶彭泽归里 

　　△申包胥乞师 

　　辰尾垂天谪，亡人惎寇兵。舟师通大别，猎火照方城。九县长蛇据，三关凿齿横。君王亲草莽，微命托宗祊。彳亍终南近，间关绕溜平。张旜非聘客，蹑屩一书生。雀立庭柯瞑，猿啼夜柝惊。秦车今已出，誓死必存荆。
　　【 汉书王莽传：绕溜之固，南当荆、楚。服虔曰：绕溜，隘险之道。师古曰：谓之绕溜者，言四面阸塞，其道屈曲，溪谷之水，回绕而溜也。其处即今之商州界七盘十二绕是也。　　仪礼聘礼：及竟，张旜。　战国策：七日而薄秦王之朝，雀立不转，昼吟宵哭。】 

　　△高渐离击筑 

　　神州移水德，故鼎去山东。断霓夫人剑，残烟郭隗宫。身留烈士后，迹混市儿中。改服心弥苦，知音耳自通。沈沦余技艺，慷慨本英雄。壮节悲迟晚，羁魂迫固穷。一吟辽海怨，再奏蓟丘风。不复荆卿和，哀哉六国空。

　　△班定远投笔 

　　少小平陵县，萧然一布衣，读书传父业，握管上皇畿。太乙藜初降，兰台露未晞。生涯凭笔札，甘旨为慈闱。忽见天弧动，聊将电铗挥；于阗迎辔靷，疏勒候旌旗，冻碛军营转，秋山捷奏飞。封侯来万里，老见锦衣归。
　　【 本传：尝为官佣书，行诣相者，曰：「祭酒，布衣诸生耳，而当封侯万里之外。」】 

　　△诸葛丞相渡泸 

　　火山横日幕，铜涧亘天徼。乱树云南国，交绳僰外桥。枕戈穿偪仄，带甲上岧峣。地汁生淫雾，流烟入斗杓。七擒依算略，一战定蛮苗。信洽炎荒永，恩宣益部遥。深思危大业，隆眷切先朝。更有亲贤表，宫廷告百僚。
　　【 汉书佞幸传注：师古曰：东北谓之塞，西南谓之徼。　　五经通义：阴乱则为雾，从地汁也。　　楚辞大招：雾雨霪霪，白皓胶只。】 

　　△祖豫州闻鸡 

　　万国秋声静，三河夜色寒。星临沙树白，月下戍楼残。击柝行初转，提戈梦未安。沈几通物表，高响入云端。岂足占时运，要须振羽翰。风尘怀抚剑，天地一征鞍。失旦何年补，先鸣意独难。函关犹未出，千里路漫漫。
　　【 吴志周瑜传：使失旦之鸡，复得一鸣。　　左传：襄二十一年，州绰曰：「臣不敏，平阴之役，先二子鸣。」】 

　　△陶彭泽归里 

　　结驷非吾愿，躬耕力尚堪。咄嗟聊绾绶，去矣便投簪。望积庐山雪，行深渡口岚。芟松初作径，荫柳乍成庵。瓮盎连朝浊，壶觞永日酣。秋篱寻菊蕊，春箔理桑蚕。旧德陈先祖，遗书付五男。因多文义友，相与卜村南。

　　○常熟县耿侯橘水利书 

　　神庙之中年，天下方全盛，其时多贤侯，精心在农政。耿侯天才高，尤辨水土性。县北枕大江，东下沧溟劲，水利久不修，累岁烦雩禜。疏凿赖侯勤，指顾川原定；百室满仓箱，子女时昬聘。洋洋河渠议，欲垂来者听。三季饶凶荒，庶征频隔并。谁能念遗黎，百里嗟悬磬；况多锋镝惊，早夜常奔迸。上帝哀惸嫠，天行当反正，必有康食年，河雒待明圣。自非经界明，民业安得静。愿作劝农官，巡行比陈靖。畎浍徧中原，粒食诒百姓。
　　【 后汉书陈忠传：天心未得，隔并屡臻。注：「隔并，谓水旱不节也。」尚书曰：一极备凶，一极无凶。并音必性反。郎顗传：岁无隔并，大平可待。　史记蔡泽传：决裂阡陌，以静生民之业而一其俗。　　宋史食货志：至道二年，太常博士直史馆陈靖，上言农田事，以靖为京西劝农使。按行陈、许、蔡、颍、襄、邓、唐、汝等州，劝民垦田。】 

　　○偶来 

　　偶来湖上已三秋，便可栖迟老一邱。赤米白盐犹自足，青山绿野故无求。柴车向夕逢元亮，款段乘春遇少游。鸟兽同群终不忍，辙环非是为身谋。
　　【 南齐书周颙传：卫将军王俭谓颙曰：「卿山中何所食。」颙曰：「赤米白盐；绿葵紫蓼。」】 

　　○浯溪碑歌 

　　【 万历元年，先曾祖官广西按察副使，道浯溪，得唐元次山中兴颂石本以归，为颜鲁公笔，字大径六七寸。历世三四，此碑独传之不肖。岁旃蒙作噩，命工装潢为册，工人不知碑自左方起，而以年月先之，遂倒盭不可读。方谋重装，而兵乱工死，不复问者三年。碑固在旧识杨生所，一旦为余重装以来，则文从字顺，焕然一新。有感于先公之旧物不在他人，而特属之嗣人之稍知大义者，又经兵火而不失，且待时而乃成。夫物固有不偶然者也，为之作歌。】 

　　昔在唐天宝，禄山反范阳，天子狩蜀都，贼兵入西京。肃宗起灵武，国势重恢张。二载收长安，銮舆迎上皇。小臣有元结，作诗颂大唐，欲令一代典，风烈追宣光。真卿作大字，笔法名天下，磨厓勒斯文，神理遗来者。书过泗亭碑，文匹淮夷雅。留此系人心，枝撑正中夏。先公循良吏，海内推名德，驱马复悠悠，分符指南极。遐眺道州祠，浏览浯溪侧，如见古忠臣，精灵感行色。匪烦兼两载，不用金玉装，携此一纸书，存之贮青箱。以示后世人，高山与景行。天运有平陂，名迹更存亡。宝弓得堤下，大贝归西房。旧物犹生怜，何况土与疆。却念蒸湘间，牧骑已如林。西南天地窄，零桂山水深。岣嵝大禹迹，万木生秋阴。一峰号回雁，朔气焉得侵。恐此浯厓文，苔藓不可寻。藏之箧笥中，宝之过南金。此物何足贵，贵在臣子心。援笔为长歌，以续中唐音。
　　【 后汉书吴佑传：此书若成，则载之兼两。　　谷梁传定九年：得宝玉大弓。恶得之？得之堤下。】 

　　○寄薛开封寀君与杨主事同隐邓尉山并被获或曰僧也免之遂归常州 

　　别君二载余，无从问君处。苍苍大泽云，漠漠西山路。神物定不辱，精英夜飞去。只有延陵心，尚挂姑苏树。他日过吴门，为招烈士魂。燕丹宾客尽，独有渐离存。
　　【 张协七命：或驰名倾秦，或夜飞去吴。李善注引越绝书：阖庐无道，湛卢之剑去之入楚。】 

　　○将远行作 

　　去秋窥东溟，今冬浮五湖。长叹天地间，人区日榛芜。出门多蛇虎，局促守一隅。梦想在中原，河山不崎岖。朝驰瀍涧宅，夕宿殽函都。神明运四极，反以形骸拘。收身蓬艾中，所之若穷途。杖策当独行，未敢惮羁孤。愿登广阿城，一览舆地图。回首八骏遥，怅然临交衢。
　　【 庄子：夫三子者，犹存乎蓬艾之间。　　后汉书邓禹传：从至广阿，光武舍城楼上，披舆地图，指示禹曰：「天下郡国如是，今始乃得其一。」】 

　　○京口 

　　异时京口国东门，地接留都左辅尊。囊括苏松储陆海，襟提闽浙壮屏藩。漕穿水道秦隋迹，垒压江干晋宋屯，一上金山览形胜，南方亦是小中原。
　　东吴北翟战争还，天府神州百二关。末代弃江因靖卤， 【 靖卤伯郑鸿逵。】 当年开土是中山。云浮鹳鹤春空远，水拥蛟龙夜月闲。相对新亭无限泪，几时重得破愁颜。

　　○元日 【 已下屠维赤奋若】 

　　一身不自拔，竟尔堕胡尘。旦起肃衣冠，如见天颜亲；天颜不可见，臣意无由申。伏念五年来，王涂正崩沦。东夷扰天纪，反以晦为元；我今一正之，乃见天王春。正朔虽未同，变夷有一人。岁尽积阴闭，玄云结重垠；是日始开朗，日出如车轮。天造不假夷，夷行乱三辰；人时不授夷，夷德违兆民。留此三始朝，归我中华君。愿言御六师，一扫开青旻。南郊答天意，九庙恭明禋。大雅歌文王，旧邦命已新。小臣亦何思，思我皇祖仁。卜年尚未逾，眷言待曾孙。

　　○石射堋山 

　　寒日欲堕石射堋，环湖历历来渔灯。山下蕲王宋时墓，屹然穹碑镇山路。太白天弧见角芒，金山京口又沙场。尔来牧骑方深入，帝在明州正待王。
　　【 吴郡志：灵岩山在城西三十里，一名石射堋山。】 

　　○春半 

　　春半雨不绝，北风吹荒山；江南花不开，白日愁生寒。登高望千里，苦雾何漫漫。洪州七月围，粮尽力亦殚。营头堕军中，旗纛沈江干。汉道昔中微，「白水」应图记。晚世得先主，亦作三分事。干戈方日寻，天时自当至。一身客荆州，毫不以措意。流离志不挫，终然正神器。一朝得孔明，可以托后嗣。抚掌长太息，且作南山歌。开箧出兵书，日夜穷揣摩。中原有大势，攻战不在多。愿为诸将言，不省其奈何。
　　【 后汉书天文志：昼有云气如坏山堕军上，军人皆厌，所谓营头之星也。占曰：营头之所堕，其下覆军，流血三十里。三国志注引汉晋春秋曰：曹公自柳城还，表谓备曰：「不用君言，故为失此大会。」备曰：「今天下分裂，日寻干戈，事会之来，岂有终极乎？若能应之于后者，则此亦未足为恨也。」　　史记留侯世家：良为他人言，皆不省。】 

　　○怀人 

　　秋风下南国，江上来飞鸢。江头估客几千辈，其中别有东吴船。吴儿解作吴中曲，扣舷一唱悲歌续。乍回别鹤下重云，一叫哀猿坠深木。曲中山水不分明，似是衡山与洞庭。日出长风送舟去，祇留江树青冥冥。湘山削立天之角，五岭盘纡同一握。嵚崟七十有二峰，紫盖独不朝衡岳。万里江天木叶稀，行人相见各沾衣。寄言此日南征雁，一到春来早北归。
　　【 杜子美望南岳诗：紫盖独不朝，争长嶪相望。　　蔡琰胡笳十八拍：雁南征兮欲寄边声，雁北归兮为得汉音。】 

　　○赋得秋鹰 

　　青骹初下赤霄空，千里江山一击中。忽见晴皋铺白草，顿令凉野动秋风。当时遂得荆文宠，佐运终成尚父功。试向平芜看猎火，六双还在上林东。
　　【 陈思王孟冬篇：猎以青骹，掩以修竿。】 

　　○八尺 

　　八尺孤帆一叶舟，相将风水到今秋。曾来白帝寻先主，复走江东问仲谋。海上鱼龙应有恨，山中草木自生愁。凭君莫话兴亡事，旧日长年已白头。

　　○岁九月虏令伐我墓柏二株 

　　老柏生崇冈，本是苍 种。何年徙灵根，幸托先臣垄。长持后凋节，久荷君王宠。岁月骎骎不相待，汉畤秦宫一朝改。刳中流涕要名材，乍拟相将赴东海。发丘中郎来，符牒百道声如雷。斫白书其处，须臾工匠来，斤锯持锯截此柏，柏树东西摧。却顾别丘垄，辛苦行不辞。君不见，泰山之庙柏如铁，赤眉斫之尝出血。我今此去去为船，海风四面吹青天。秉性长端正，不敢作怪妖。东流到扶桑，日月相游遨。去为天上榆，留作丘中槚。传语松楸莫叹伤，汉家雨露弥天下。

　　○桃花溪歌赠陈处士梅 

　　陶君有五柳，更想桃花源。山回路转不知处，到今高士留空言。太邱之后多君子，门前正对桃花水。嘉蔬名木本先畴，海志山经成外史。曾作诸生三十年，老来自种溪前田。四百甲子颜犹少，有与疑年但一笑。有时提壶过比邻，笑谈烂熳皆天真。酒酣却说神光始，感慨汍澜不可止。老人尚记为儿时，烟火万里连江畿。斗米三十谷如土，春花秋月同游嬉。定陵龙驭归苍昊，国事人情亦草草。桑田沧海几回更，只今尚有遗民老。语罢长谣更浮白，七十年来似畴昔。与君同是避秦人，不醉春光良可惜。春非我春，秋非我秋，惟有桃花年年开，溪水年年流，为君酌酒长无愁。
　　【 左传襄三十年：绛县人或年长矣，无子，而往与于食。有与疑年。　　史记封禅书：老人为儿时，从其大父识其处。　　诗：劳人草草。毛传：草草，劳心也。　　郊祀歌日出入篇：故春非我春，夏非我夏，秋非我秋，冬非我冬。】 

　　○瞿公子玄錥将往桂林不得达而归赠之以诗

　　不成南去又东还，行尽吴山与越山。万里一身天地外，五年方寸虎豺间。厓门浪拍行人舸，桂岭云遮驿使关。我望长安犹不见，愁君何处访慈颜。 

　　●亭林诗集卷之二 

　　金坛县南五里顾龙山上有高皇帝御题词一阕 
　　赠于副将元剀 
　　重至京口 
　　榜人曲 
　　流转 
　　秀州 
　　恭谒孝陵 
　　拜先曾王考木主于朝天宫后祠中 
　　淮东 
　　赠人 
　　同族兄存愉拜黄门公墓 
　　赠路舍人泽溥 
　　清江浦 
　　丈夫 
　　王家营 
　　传闻 
　　路舍人家见东武四先历 
　　再谒孝陵 
　　恭谒高皇帝御容于灵谷寺 
　　赠朱监纪四辅 
　　监纪示游粤诗 
　　赠邬处士继思 
　　昔有 
　　送归高士之淮上 
　　赠刘教谕永锡 
　　孝陵图 
　　十庙 
　　金山 
　　侨居神烈山下 
　　古隐士 
　　真州 
　　太平 
　　蟂矶 
　　江上 
　　久留燕子矶院中有感而作 
　　范文正公祠 
　　钱生肃润之父出示所辑方书 
　　元旦陵下作 
　　常熟归生晟陈生芳绩书来以诗答之 
　　赠路光禄太平 
　　酬王生仍 
　　永夜 
　　酬陈生芳绩 
　　赠路舍人 
　　赠钱行人邦寅 
　　松江别张处士悫王处士炜暨诸友人 
　　赠潘节士柽章 
　　闰五月十日恭诣孝陵 
　　王处士自松江来拜陵毕遂往芜湖 
　　桃叶歌 
　　黄侍中祠 
　　王征君潢具舟城西同楚二沙门小坐栅洪桥下 
　　摄山 
　　贾仓部必选说易 
　　出郭 
　　旅中 
　　酬王处士九日见怀之作 
　　送张山人应鼎还江阴 
　　陈生芳绩两尊人先后即世适皆以三月十九日追痛之作词旨哀恻依韵奉和 

　　○金坛县南五里顾龙山上有高皇帝御题词一阕 【 已下上章摄提格】 

　　突兀孤亭上碧空，高皇于此下江东。即今御笔留题处，想见神州一望中。黄屋非心天下计， 【 词有「他日偷闲，花鸟娱情，山水相关」之句。】 青山如旧帝王宫。丹阳父老多遗恨，尚与儿童诵大风。
　　【 范晔乐游苑应诏诗：黄屋非尧心。　　宋濂大明日历序：元季驿骚奋起于民间，以图自全，初无黄屋左纛之念。】 

　　○赠于副将元剀 

　　尝笑苏季子，未足称英俊，洛阳二顷田，不佩六国印。当世多贤豪，斯言岂足信。于君太学髦，文才冠诸生。怅然感时危，遂被曼胡缨。乍领射声兵，南都已沦倾。芒鞋走浙东，千山万山里。饥从猛虎食，暮向鸢巢止。召对越王宫，胡沙四面起。间道复西来，潜身入吴市。崎岖赭山渡，迫阨三江垒。七月山云间，苍茫东海湾。孤帆依北斗，几日到舟山。海水咸如汁，海涛触舟急，日夜白浪翻，蛟龙为君泣。濒死达闽中，闽中事不同。平虏奉降表，胡兵入行宫。途穷复下海，两月愁艨艟。七闽尽左+，一身安所容？攀崖更北走，满地皆山戎。归家二载余，阔绝无音书。故人久相念，命驾问何如。君家本华冑，高门徧朱紫；囷仓禾百廛，趋走僮千指；侍妾裁罗纨，中厨脍鲂鲤。更有龙山园，池亭风景繁。水声穿北固，花色荫南轩。有琴复有书，足以安丘壑。身有处士名，不失素封乐。何用轻此生，久试风波恶？不辞风波恶，不避干戈患，敝屣弃田园，孤游凌汗漫。乃知鸿鹄怀，燕雀安能伴。君看张子房，不爱万金家。身为王者师，名与天壤俱。所贵烈士心，旷然自超卓。是道何足臧，愿君大其学。异日封侯贵，黄金为带时，知君心不异，无使鲁连疑。

　　○重至京口 

　　云阳至京口，水似巴川萦。逶迤见北山，乃是润州城。城北江南旧军垒，当年戍卒曾屯此。西上青天是帝京，天边泪作长江水。江水遶城回，山云傍驿开。遥看白羽扇，知是顾生来。

　　○榜人曲 

　　侬家住在江洲，两桨如飞自繇。金兵一到北岸，踏车金山三周。
　　【 宋史虞允文传：临江按试，命战士踏车船中流上下，三周金山，回转如飞。】 
　　真州城子自坚，京口长江无恙。舣舟夜近江南，恐有南朝丞相。
　　【 文信国指南录：敌船满江，百姓无一舟可问，与人为谋，皆以无船长叹而止。余元庆遇其故旧，为敌管船，遂密叩之，许以承宣使银千两，其人曰：「吾为宋朝救得一丞相，回建大功业，何以钱为？但求批帖，为他日趋承之证。」因授以批帖，仍强委之白金。义人哉，使吾无此一遭遇，已矣！】 

　　○流转 

　　流转吴会间，何地为吾土？登高望九州岛，极目皆榛莽。寒潮荡落日，杂沓鱼鰕舞，饥鸟晚未栖，弦月阴犹吐。晨上北固楼，慨然涕如雨。稍稍去鬓毛，改容作商贾。却念五年来，守此良辛苦。畏途穷水陆，仇雠在门户。故乡不可宿，飘然去其宇。往往历关梁，又不避城府。丈夫志四方，一节亦奚取。毋为小人资，委肉投饿虎。浩然思中原，誓言向江浒。功名会有时，杖策追光武。

　　○秀州 

　　秀州城下水，日夜生春云。云含秀州塔，鸟下吴江濆。我愿乘此鸟，一见仓海君。异人不可遇，力士难再得。海内不乏贤，何以酬六国？将从马伏波，田牧边郡北。复念少游言，凭高一凄恻。

　　○恭谒孝陵 【 已下重光单阏】 

　　闰位穷元季，真符启圣人。九州岛殊夏裔，万古肇君臣。武德三王后，文思二帝邻。卜年乘王气，定鼎属休辰。江水萦丹阙，钟山拥紫宸。衣冠天象远，法驾月游新。正寝朝群后，空城走百神。九嵕超嵽嵲，原庙逼嶙峋。宝祚方中缺，炎精且下沦。郊垧来猎火，苑籞动车尘。系马神宫树，樵苏御道薪。岿然唯殿宇，一望独荆榛。流落先朝士，间关绝域身。干戈逾六载，雨露接三春。患难形容改，艰危胆气真。天颜杳霭接，地势郁纡亲。尚想初陵制，仍询徙邑民。因山皆土石，用器不金银。 【 时有倡开煤之说。】 紫气浮天宇，苍龙捧日轮。愿言从邓禹，修谒待西巡。 
　　【 汉书王莽传赞：余分闰位。　　班固东都赋：建武之年，天地革命，四海之内，更造夫妇，肇有父子。君臣初建，人伦实始。史记孝文纪：治霸陵皆以瓦器，不得以金银铜锡为饰。　　太祖实录：遗命：丧葬仪物，一以俭素，不用金玉。后汉书邓禹传：南至长安，率诸将斋戒，择吉日修礼谒祠高庙，因循行园陵，为置吏士奉守焉。】 

　　○拜先曾王考木主于朝天宫后祠中 

　　晋室丹杨尹，犹看古柳存。 【 先公尝为应天府尹。】 山河今异域，瞻拜独曾孙。雨静钟山闭，云深建业昬。自怜褴褛客，拭泪到都门。
　　【 南史刘瓛传：瓛六世祖惔，晋时为丹杨尹。袁粲曾于后堂请瓛，指听事前古柳树谓瓛曰：「人言此是刘尹时树，每想高风，今复见卿，清德可谓不衰矣。」瓛与张融王思远书，自谓贫困繿缕，衣裳容发有足骇者。】 赠万举人寿祺 【 徐州人】 
　　白龙化为鱼，一入豫且网，愕眙不敢杀，纵之遂长往。万子当代才，深情特高爽，时危见絷维，忠义性无枉。翻然一辞去，割发变容像，卜筑清江西，赋诗有遐想。楚州南北中，日夜驰轮鞅。何人诇北方，处士才无两。回首见彭城，古是霸王壤，更有云气无，山川但坱莽。一来登金陵，九州岛大如掌。还车息淮东，浩歌闭书幌。尚念吴市卒，空中吊魍魉。南方不可托，吾亦久飘荡。崎岖千里间，旷然得心赏。会待淮水平，清秋发吴榜。
　　【 西都赋：犹愕眙而不能阶。眙，丑吏反，惊貌。　　唐书：权皋为驿亭保，以诇北方。　　汉书梅福传：变名姓为吴市门卒。】 

　　○淮东 

　　淮东三连城，其北旧侯府。昔时王室坏，南京立新主。河上贼帅来，东南费撑拄。诏封四将军，分割河淮土。侯时拥兵居，千里蹔安堵。促觞进竽瑟，堂上坎坎鼓。美人拜帐中，请作便旋舞。为欢尚未毕，羽檄来旁午。扬舲出庙湾，欲去天威怒。举族竟生降，一旦为俘虏。传车诣幽燕，犹佩通侯组。长安九门中，出入黄金坞。故侯多嫌猜，黄金为祸胎。白日不尔待，长夜来相催。彷徨阙门前，一时下霆雷。法吏逢上意，罗织及婴孩。具狱阿房宫，腰斩咸阳市。踟蹰念黄犬，太息謼诸子。父子一相哭，同日归蒿里。有金高北邙，不得救身死。地下逢黄侯，举手相捓揄。我为天朝将，尔作燕山俘。俱推凶门毂，各剖河山符。嗟公何不死，死在淮东郛。一死留芳名，一死骨已枯。寄语后世人，观此两丈夫。

　　○赠人 

　　杨朱见路岐，泫然涕沾臆。路旁多行人，一南一以北。南北遂分手，去去焉所极。南指越裳山，北适毡裘国。同在天地间，合并安可得。此去道路长，哀哉各努力。
　　步上太行山，盘石郁相抱。行人共太息，此是摧辀道。前路无康庄，回车苦不早。闻君将有适，念此令人老。山下有丈夫，穷年折芝草。不出岩谷间，长得颜色好。

　　○同族兄存愉拜黄门公墓 【 已下玄黓执徐】 

　　【 公姓顾氏，讳野王，字希冯。以梁临贺王记室参军，起兵讨侯景。入陈，官至黄门侍郎。墓在今苏州府吴县横山东五里越来溪上。卢襄石湖志曰：「墓上有一巨石横卧，可二丈许；石上古松一枝，似盖，湖上望见之，即知为野王坟。」今树与石无恙。天启中，有势家欲夺其地而葬，竁已穿矣，族兄存愉发愤，讼于官，得止。其势家所筑周垣及树木，皆归顾氏。】 

　　古墓横山下，遗文郡志中。才名留史传，谱系出先公。岁月千年邈，郊垧百战空。立松标旧竁，偃石护幽宫。地自豪家夺，碑因贵客砻。贤兄能发愤，陈迹遂昭融。念昔遭离乱，于今事略同。登车悲出走，雪涕问临戎。述记名山业，提戈国士风。荒祠亡血食，汗简续孤忠。山势仍吴镇，溪流与越通。眷言怀往烈，感慨意无穷。

　　○赠路舍人泽溥 

　　秋雁违朔风，来集三江裔。未得遂安栖，徘徊望云际。呜呼先大父，早识天子气。谒帝福州宫，柄用恩礼备。汀江失警跸，一死魂犹视。君从粤中来，千里方鼎沸。绝迹远浮名，林皋托孤诣。东山峙大湖，昔日军所次。奉母居其中，以待天下事。相逢金阊西，坐语一长喟。复叙国变初，山东并贼吏；长淮限南北，支撑赖文帅；擒魁献行朝，逆党皆战悸；江外甫晏然，卒堕权臣忌；铄金口未白，牧马弯弓至；天子呼恩官，干戈对王使。 【 诏书曰：朕有守困恩官路振飞。】 感激千载逢，一下君臣泪。岭表多炎风，孤棺托萧寺。怒声泷水急，遗策空山閟。君才贾董流，矧乃忠孝嗣。国步方艰危，简在卿昆季。经营天造始，建立须大器。敢不竭微诚，用卒先臣志。明夷犹未融，善保艰贞利。
　　【 左传昭五年：明夷之谦，明而未融，其当旦乎。】 

　　○清江浦 

　　此地接邳徐，平江故迹余。开天成祖代，转漕北京初。闸下三春尽，湖存数尺潴。 【 淮安城西有五闸，每岁粮船以春月北上，夏初闭闸，以防黄水灌入里河，俟秋水退，九月开闸回空。闸内所潴，皆高邮宝应诸湖南来之水。】 舳舻通国命，仓廪峙军储。陵谷天行变，山川物态疎。黄流侵内地，清口失新渠。米麦江淮贵，金钱帑藏虚。苍生稀土著，赤地少耰锄。庙食思封券，河防重玺书。路旁看父老，指点问舟车。

　　○丈夫 

　　丈夫志四方，有事先悬弧；焉能钓三江，终年守菰蒲。如何驷隙间，流光日已徂。矫首望太行，努力驱盐车。风吹河北雁，飒沓云中呼。岂无怀土心，所羡千里途。

　　○王家营 

　　荒垧据淮津，弥望徧秋草，行人日夜驰，此是长安道。鸡鸣客车出，四野星光早，征马乏青刍，山川色枯槁。燕中旧日都，风景犹自好，衣残苕上缯，米烂东吴稻。公卿不难致，所患无金宝。还顾旅舍中，空囊故相恼。回头问行人，路十如何老？
　　【 通鉴：路岩佐崔铉于淮南为支使，铉知其必贵，尝曰：「路十终须作彼一官。」既而入为监察御史，不出长安城，十年至宰相。其自监察入翰林日，铉犹在淮南，闻之，曰：「路十今已入翰林，如何得老？」后皆如铉言。】 

　　○传闻 

　　传闻西极马，新已下湘东。五岭遮天雾，三曲落木风。间关行幸日，瘴疠百蛮中。不有三王礼，谁收一战功。廿载河桥贼，于今伏斧碪。国威方一震，兵势已遥临。张楚三军令，尊周四海心。书生筹往略，不觉泪痕深。

　　○路舍人家见东武四先历 【 已下昭阳大荒落】 

　　夏后昔中微，国绝四十载；但有少康生，即是天心在。历数归君王，百揆领冢宰。路公 【 文贞公。】 识古今，危难心不怠。属车乍蒙尘，七闽尽戎垒。粤西已踰年，其岁直丁亥。侵寻各自拥，迫蹙限厓海。厦门绝岛中，大泽一空礨。新历尚未颁，国疑更谁待。遂命畴人流，三辰候光彩。印用文渊阁，丹泥胜珠琲。龙驭杳安之，台星陨衡鼐。犹看正朔存，未信江山改。在昔顺水军，光武战几殆，子颜独奋然，终竟齐元凯。叔世乏纯臣，公卿杂鄙猥。持此一册书，千秋戒僚采。
　　【 庄子秋水篇：计四海之在天地间也，不似礨空之在大泽乎。　　左思吴都赋：珠琲阑干。　　后汉书光武纪：光武北击尤来、大抢、五幡于顺水北，乘胜轻进，反为所败。军中不见光武，或云已没，诸将不知所为。吴汉曰：「卿曹努力，王兄子在南阳，何忧无主？」众恐惧，数日乃定。　　吴汉传：吴汉，字子颜。】 

　　○再谒孝陵 

　　再陟神垧下，还经禁岭隈。精灵终浩荡，王气自崔嵬。突兀明楼峙，呀庨御殿开，彤云浮苑起，碧巘到宫回。鼎叶周家卜，符占汉代灾。苍松长化石，黑土乍成灰。城阙春生草，江山夜起雷。兴王龙虎地，命世鄂申才。瞻拜魂犹惕，低徊思转哀。上陵余旧曲，何日许追陪。
　　【 柳子厚游朝阳岩诗：反宇临呀庨。　　唐人小说：马湘至永康县东天宝观，有大枯松，湘曰：「此松后三十余年即化为石。」自后，松果化为石。】 

　　○恭谒高皇帝御容于灵谷寺 

　　肃步投禅寺，焚香展御容。人间垂法象，天宇出真龙。隆准符高帝， 须轶太宗。扫除开八表，荡涤翦群凶。大化乘陶冶，元功赖发踪。本支书胙德，臣辟记勋庸。遗像荒山守，尘函古剎供。神灵千载后，运会百年重。痛迫西周威，愁深朔漠烽。万方多蹙蹙，薄海日喁喁。臣籍东吴产，皇恩累叶封。天颜仍左顾，国难一趋从。飘泊心情苦，来瞻拜跪恭。异时司隶在，可许下臣逢。

　　○赠朱监纪四辅 【 宝应人】 

　　十载江南事已非，与君辛苦各生归。愁看京口三军溃，痛说扬州七日围。碧血未消今战垒，白头相见旧征衣。东京朱祜年犹少，莫向尊前叹式微。

　　○监纪示游粤诗 

　　知君前自广州来，泷水孤云万壑哀。两路攻虔皆不下，一军守岭竟空回。同时金李多骁将，遗事江山只战台。独有临风憔悴客，新诗吟罢更徘徊。

　　○赠邬处士继思 

　　市中问韩康，药肆在何许。床头本草书，门外长桑侣。每吟诗一篇，泠然在云天。笻穿北固雪，艇迷京口烟。六代江山好，愁来恣搜讨。兰荪本独芳，姜桂从今老。去去复栖栖，河东王伯齐。年年寻杜甫，一过浣花溪。
　　【 后汉书第五伦传：客河东，变名姓，自称王伯齐，载盐往来太原、上党，所过辄为粪除而去，陌上号为道士，亲友故旧，莫知其处。】 

　　○昔有 

　　昔有楚项羽，宰割封侯王，徙帝都上游，杀之于南方。大权既分裂，海内争雄强，何况咫尺间，嬴秦尚未亡。时会互反复，壮盛岂有常。感事再三叹，令我一彷徨。魏政昔浊乱，兵甲兴尔朱，唐臣多险浮，全忠肆诛屠。贪夫分自当，不用重哀吁。河阴与白马，千载同一途。奈此国命何，大势常与俱。天意未可窥，或为真人驱。

　　○杨明府永言 【 云南人】 昔在昆山起义不克为僧于华亭及吴帅举事去而之兰溪今复来吴下感旧有赠

　　绝迹云间日，分飞海上秋，超然危乱外，不与少年俦。阅岁空山久，寻禅古寺幽。干戈缠粤徼，妻子隔宁州。乍解桐江缆，仍回谷水舟。刀寒余斗色，血碧带江流。旧卒苍头散，新交白眼休。同年张翰在， 【 张行人翂之。】 宾客顾荣留。海日初浮屿，吴霜早覆洲。与君遵晦意，不负一匡谋。

　　○送归高士之淮上 

　　送君孤棹上长淮，千里谈经意不乖。卜宅已安王考兆，携书还就故人斋。檐前映雪吟偏苦，窗下听鸡舞亦佳。此日邴原能断酒，不烦良友数萦怀。
　　【 三国志邴原传注：原旧能饮酒，自游学八九年，酒不向口。及临别，师友以原不饮酒，会米肉送原。原曰：「本能饮酒，但以荒思废业，故断之耳。今当远别，因见贶饯，可一饮燕。」于是共坐饮酒，终日不醉。】 

　　○赠刘教谕永锡 【 大名人】 

　　栖迟十载五湖湄，久识元城刘器之。百口凋零余仆从，一身辛苦别妻儿。心悲漳水春犁日，目断长洲夕雁时。独我周旋同宿昔，看君卧起节频持。

　　○郝将军太极滇人也天启中守沾益余于叙功疏识其姓名今为医客于吴之上津桥言及旧事感而有赠

　　曾提一旅制黔中，水蔺诸酋指顾空。入楚廉颇犹未老，过秦扁鹊更能工。风高剑气蛉川外，水沸茶声鹤涧东。桥畔相逢不相识，漫将方技试英雄。
　　【 隋书史万岁传：入自蜻蛉川。】 

　　○孝陵图 【 有序】 

　　【 重光单阏二月己巳，来谒孝陵。值大雨，稽首门外而去。又二载昭阳大荒落二月辛丑，再谒。十月戊子，又谒，乃得趋入殿门，徘徊瞻视，鞠躬而登殿上。中官奉帝后神牌二，其后盖小屋数楹，皆黄瓦，非昔制矣。升甬道，恭视明楼宝城；出门，周览故斋宫祠署遗址。牧骑充斥，不便携笔砚，同行者故陵卫百户束带玉稍为指示，退而作图。念山陵一代典故，以革除之事，实录、会典并无纪述；当先朝时，又为禁地，非陵官不得入焉，其官于陵者，非中贵则武弁，又不能通谙国制；以故其传鲜矣。今既不尽知，知亦不能尽图，而其录于图者且不尽有，恐天下之人同此心而不获至者多也，故写而传之。】 

　　钟山白草枯，冬月蒸宿雾。十里无立椔，冈阜但回互。宝城独青青，日色上霜露。殿门达明楼，周遭尚完固。其外有穹碑，巍然当御路。文自成祖为，千年系明祚。侍卫八石人，祗肃候灵辂。下列石兽六，森然象卤簿，自马至狮子，两两相比附。中间特崒嵂，有二擎天柱，排立榛莽中，凡此皆尚具。又有神烈山，世宗所封树。卧碑自崇祯，禁约烦圣谕。石大故不毁，文字犹可句。至于土木工，俱已亡其素。东陵在殿左，先时懿文祔。云有殿二层，去门可百步。正殿门有五，天子升自阼。门内庑三十，左右以次布。门外设两厨，右殿上所驻。祠署并宫监，羊房暨酒库。以至各廨宇，并及诸宅务。东西二红门，四十五巡铺。一一费搜寻，涉目仍迷瞀。山后更萧条，兵牧所屯聚。洞然见铭石，崩出常王墓。何代无厄菑，神圣莫能度。幸兹寝园存，皇天永呵护。奄人宿其中，无乃致亵污。陵卫多官军，残毁法不捕。伐木复撤亭，上触天地怒，雷震樵夫死，梁压陵贼仆。乃信高庙灵，却立生畏怖。若夫本卫官，衣食久遗蠹，及今尽流冗，存两千百户。下国有虮臣，一年再奔赴，低徊持寸管，能作西京赋。尚虑耳目褊，流传有错误。相逢虞子大，独记陵木数。未得对东巡，空山论掌故。
　　【 后汉书光武纪：流冗道路。　　卢仝月蚀诗：地上虮虱臣仝，告诉帝天皇。　　后汉书虞延传：光武东巡，路过小黄，高帝母昭灵后园陵在焉。时延为部督邮，诏呼引见，问园陵之事。延进止从容，占拜可观，其陵树株蘗，皆谙其数，俎豆牺牲，颇晓其礼，帝善之。　　史记司马相如传：宜命掌故悉奏其义而览焉。汉书音义曰：掌故，大师官属，主故事者。】 

　　○十庙 【 鸡鸣山下有帝王功臣十庙，后人但谓之十庙。】 

　　我来鸡笼下，十庙何苍凉。周垣半倾覆，栋宇皆颓荒。树木已无有，寂寞余山冈。功臣及卞刘，并作瓦砾场。卫国有遗主，尚寓五显堂。武惠仅一间，庙貌犹未亡。蒋庙颇完具，欹侧惟两廊。帝王殿已撤，主在门中央。或闻道路言，欲改祀三皇，真武并祠山，香火仍相当。其南特焕然，汉末武安王，云是督府修，中绝以堵墙。陪京板荡余，百司已更张。神人悉异名，不改都城隍。朔望及雩祈，顿首诚恐惶。神奉太祖勅，得以威遐荒。留此金字题，昭示同三光。追惟定鼎初，遣祀明纶将。二百七十年，吉蠲存太常。三灵俄乏主，一代沦彝章。圜丘尚无依，百神焉得康。骑士处高庙，陵阙来牛羊。何当挽天河，涤去诸不祥。无文秩新邑，人鬼咸迪尝。复见十庙中，冠佩齐趋跄。此诗神听之，终古其毋忘。
　　【 汉书王莽传：莽感高庙神灵，遣虎贲武士入高庙，拔剑四面提击，斧坏户牖，桃汤赭鞭洒屋壁，令轻车校尉居其中，又令北军中垒居高寝。　书洛诰：咸秩无文。　汉书郊祀歌：登成甫田，百鬼迪尝。】 

　　○金山 【 已下阏逢敦牂】 

　　东风吹江水，一夕向西流。金山忽动摇，塔铃语不休。水军一十万，虎啸临皇州。巨舰作大营，飞橹为前茅。黄旗亘长江，战鼓出中洲。举火蒜山旁，鸣角东龙湫。故侯张子房，手运丈八矛，登高瞩山陵，赋诗令人愁。沈吟十年余，不见旌旆浮。忽闻王旅来，先声动燕幽。阖闾用子胥，鄢郢不足收。祖生奋击楫，肯效南冠囚。愿言告同袍，乘时莫淹留。
　　【 晋书佛图澄传：段末波攻石勒，众甚盛，勒惧，问澄，澄曰：「昨日寺铃鸣，云明旦食时当禽段末波。」刘曜攻雒阳，勒将救之，以访澄，澄曰：「相轮铃音，云秀支替戾冈，仆谷劬秃当。」此言军出捉得曜也。】 

　　○侨居神烈山下 

　　典得山南半亩居，偶因行药到郊墟。依稀玉座浮云里，落莫金茎淡日初。塔葬属支城外土，营屯塞马殿中庐。犹余伯玉当年事，每过陵宫一下车。
　　【 烈女传：卫灵公与夫人夜坐，闻车声辚辚，至阙而止，过阙复有声，公问夫人曰：「知此为谁？」夫人曰：「此蘧伯玉也。其人不以闇昧废礼，是以知之。」公使人视之，果伯玉也。】 

　　○古隐士 

　　幼安遭汉季，一身客辽东。世乱多倾危，筑室深山中。自非学者流，名字罕得通。研心易六爻，不用希潜龙。根矩好清评，行止乃未同。
　　尝闻庞德公，自守甘穷饿。旦率妻子耕，不知州牧过。关中傕汜攻，河上袁吕破。默默似无闻，但理芸锄课。独识诸葛君，一言定王佐。

　　○真州 

　　击楫来江外，扬帆上旧京。鼓声殷地起，猎火照山明。楚尹频奔命，宛渠尚守城。真州非赤壁，风便一临兵。

　　○太平 

　　天门采石尚嶙峋，一代兴亡此地亲。云拥白龙来戍垒，日随青盖落江津。常王戈甲先登阵，花将须眉骂贼身。犹是南京股肱郡，凭高怀往独伤神。 
　　【 吴志孙皓传注引干宝晋纪：庚子岁，青盖当入雒阳。　　太祖实录：上渡江抵采石矶，常遇春舍舟奋戈先登，众皆披靡，遂拔采石。陈友谅陷太平，守将枢密院判花云大骂而死。】 

　　○蟂矶 

　　下接金山上小孤，一矶中立镇芜湖。千年形势分南极，万里梯航达帝都。岭色远浮黄屋纛，江风寒拂白头乌。高皇事业山河在，留得奎章墨未枯。 【 庙中有高皇帝御制诗金字牌一扇。】 
　　【 三国典略：侯景篡位，令饰朱雀门。其日有白头乌万许集于门楼，童谣曰：「白头乌，拂朱雀，还与吴。」】 

　　○江上 

　　清霜覆芦花，秋向江岸白。青山矗江天，飞鸟去无迹。行行独愁思，今为远行客。晨樵水上峰，夜钓矶边石。酌水复烹鱼，可以供日夕。且此恣盘桓，安能守阡陌。
　　江风吹回波，垂钓鱼不上。岁旱耕山田，抱瓮禾不长。闲来走矶下，轻舟驾两桨。何处是新洲，日入秋砧响？闻有伐荻人，欣然愿偕往。恐复非英流，空结千龄想。
　　【 南史：宋武帝尝伐荻新洲。】 

　　○久留燕子矶院中有感而作 

　　寄食清江院，从秋又涉冬。水侵慈姥竹，风落孝陵松。野宿从晨钓，山居傍夕峰。相逢徐孺子，多谢郭林宗。
　　【 舆地志：慈姥山积石临江，岸壁峻绝，出竹，堪为箫管。宋梅圣俞有慈姥山石崖上竹鞭记。　　后汉书徐穉传：谓茅容曰：「为我谢郭林宗，大树将颠，非一绳所维，何为栖栖，不遑宁处。」】 

　　○范文正公祠 

　　先朝亦复愁元昊，臣子何人似范公？已见干戈缠海内，尚留冠佩托江东。含霜晚穗遗田里，噪日寒禽古庙中。吾欲与公筹大事，到今忧乐恐无穷。

　　○钱生肃润之父出示所辑方书 

　　和扁日以遥，治术多瞀乱。方书浩无涯，其言比河汉。彭铿有后贤，物理恣探玩。耻为俗人学，特发仁者叹。五劳与七伤，大抵同所患，循方以治之，于事亦得半。条列三十余，有目皆可看，略知病所起，可以方理断。哀哉末世医，误人已无算，颇似郭舍人，射覆徒夸诞。信口道热寒，师心作汤散，未达敢尝之，不死乃如线。岂如读古方，犹得依畔岸。在汉有孝文，仁心周里闬，下诏问淳于，一篇着医案。如君静者流，嗣子况才彦。何时遇英明，大化同参赞。

　　○元旦陵下作 【 已下旃蒙协洽】 

　　十载逢元日，朝陵有一臣。山川通御气，节物到王春。阙下樵苏尽。江东战伐新。相看园殿切，鹄立几萦神。
　　是日称三始，何时见国初？风云终日有，兵火十年余。甲子轩庭历，春秋孔壁书。幸来京兆里，得近帝王居。
　　【 史记天官书：正旦欲终日有云，有风，有日。】 

　　○常熟归生晟陈生芳绩书来以诗答之 

　　十载江村二子偕，相逢每咏步兵怀。犹看老骥心偏壮，岂惜飞龙羽乍乖。海上戈船连沪渎，石头烽火照秦淮。先朝旧事君休问，鼓角凄其满御街。
　　【 金陵志：烽火楼在石头城西南最高处，吴时举烽火于此。】 

　　○赠路光禄太平 

　　【 已下数首，皆余蒙难之作。先是，有仆陆恩，服事余家三世矣，见门祚日微，叛而投里豪，余持之急，乃欲陷余重案。余闻，亟擒之，数其罪，沈诸水。其复投豪，讼之郡，行千金求杀余。余既待讯，法当囚系，乃不之狱曹而执诸豪奴之家，同人不平，为代愬之兵备使者，移狱松江府，以杀奴论。豪计不行，而余有戒心，乃浩然有山东之行矣。】 

　　弱冠追三古，中年赋二京。一门更丧乱，七尺尚峥嵘。江海存微息，山陵鉴本诚。落萁裁十亩，覆草只三楹。变故兴奴隶，荓蜂出里闳。弥天成夏网，画地类秦坑。狱卒逢田甲，刑官属宁成。文深从锻炼，事急费经营。节侠多燕赵，交亲即弟兄。周旋如一日，慷慨见平生。疾苦频存问，阽危得拄撑。不侵贞士诺，逾笃故人情。木向猿声老，江随虎迹清。更承身世画，不觉涕沾缨。
　　【 吕氏春秋：汤见祝网者置四面，其祝曰：「从天坠者，从地出者，从四方来者，皆罹吾网。」汤曰。「嘻！尽之矣，非桀其孰为此。」晋傅元诗：夏桀为无道，密网施山阿。】 

　　○酬王生仍 

　　故国羁人怨诽深，感君来往数相寻。都将文字销余日，难把幽忧损壮心。演易已成殷牖赜，援琴犹学楚囚音。黧颜白发非前似，只有新诗尚苦吟。
　　【 梁庾肩吾诗：殷牖爻虽赜。】 

　　○永夜 

　　永夜刀鸣动箾中，起看征雁各西东。山怜虎阜从波涌，路识阊门与帝通。待客荆卿愁日晚，舣舟渔父畏天风。当时多少金兰友，此际心期未许同。 
　　【 晋王珣虎邱山铭：虎丘山先名海涌山。　　孙权记注曰：吴西郭门曰阊门，夫差作，以天门通阊阖，故名之。】 

　　○酬陈生芳绩 

　　百里相思路阻纡，每承遗札讯何如。绝交已广朱生论，发愤终成太史书。笠泽水清连底日，虞山叶落到根初。从今世事无烦问，但掩衡门学种蔬。

　　○赠路舍人 

　　自分寒灰即溺余，非君那得更吹嘘。穷交义重千金许，疾吏情深一上书。大麓阳飙回宿草，岷江春水下枯鱼。丁宁未忍津头别，此去防身计莫疎。
　　【 汉书路温舒传：疾吏之风，悲痛之辞。】 

　　○赠钱行人邦寅 【 丹徒人】 

　　李白真狂客，江淹本恨人，生涯从吏议，直道托群伦。之子才名重，相知管鲍亲。起风还鹢羽，决海动龙鳞。孤愤心犹烈，穷愁气未申。雕年黄浦雪，残腊玉山春。贯日精诚久，回天事业新。南徐游历地，傥有和歌辰。
　　【 江淹恨赋：仆本恨人。　　鲍照舞鹤赋：急景雕年。】 

　　○松江别张处士悫王处士炜暨诸友人 【 已下柔兆涒滩】 

　　十载违乡县，三年旅旧都。风期尝磊落，节行特崎岖。坐识人伦杰，行知国器殊。论兵卑起翦，画计小阴符。世事陵夷极，生涯阅历枯；人情来轥藉，鬼语得捓揄。郭解多从客，田儋自缚奴，事危先与手，法定必行诛。义泄神人愤，欢腾里闬呼。匣余剸兕剑，橐解射狼弧。卦值明夷晦，时逢听讼孚。邑豪方齮龁，狱吏实求须。裳帛经时裂，南冠累月拘。橐饘谁问遗，衣食但支吾。薄俗吴趋最，危巇蜀道俱。每烦疑载鬼，动是泣岐涂。畜是樊中雉，巢邻幕上乌，霜因邹衍下，日为鲁阳驱。抱直来东土，含愁到海隅。春生三泖壮，雪尽九峰纡。异郡情犹彻，同人道不孤。未穷怜舌在，垂死觉心苏。大义摧牙角，深怀疐尾胡。奸雄频敛手，国士一张须！知己怜三衅，名流重八厨。欲将方寸报，惟有汉东珠。 
　　【 史记田儋传：田儋详为缚其奴，从少年之廷。　　宋书薛安都传：小子无宜，适卿往，与手甚快。通鉴：宇文化及扬言曰：「何用持此物出，亟还与手。」胡三省注：「与手，魏齐间人率有是言，言与之毒手而杀之也。」　　左传昭公元年：叔孙召使者裂裳帛而与之曰：「带其褊矣。」】 

　　○赠潘节士柽章 

　　北京一崩沦，国史遂中绝，二十有四年，记注亦残缺。中更夷与贼，出入互轇轕；亡城与破军，纷错难具说。三案多是非，反复同一辙。始终为门户，竟与国俱灭。我欲问计吏，朝会非王都；我欲登兰台，秘书入东虞。文武道未亡，臣子不敢诬。窜身云梦中，幸与国典俱。有志述三朝，并及海宇图。一书未及成，触此忧患途。同方有潘子，自小耽文史。荦然持巨笔，直遡明兴始。谓惟司马迁，作书有条理；自余数十家，充栋徒为尔。上下三百年，粲然得纲纪。索居患无朋，何意来金陵。家在钟山旁，云端接觚棱。亲见高帝时，日月东方升。山川发秀丽，人物流名称。到今王气存，疑有龙虎兴。把酒为君道，千秋事难讨。一代多文章，相随没幽草。城无弦诵生，柱歾藏书老。同文化支字，劫火烧丰镐。自非尼父生，六经亦焉保。夏亡传禹贡，周衰垂六官。后王有所凭，苍生蒙治安。皇祖昔宾天，天地千年寒。闻知有小臣，复见文物完。此人待聘珍，此书藏名山。顾我虽逢掖，犹然抱遗册。定哀三世间，所历如旦夕。颇闻董生语，曾对西都客。期君共编摩，不坠文献迹。便当挈残书，过尔溪上宅。
　　【 战国策：吴与楚战于柏举，三战入郢，君王身出，大夫悉属，百姓离散。蒙谷结鬬于宫唐之上，舍鬬奔郢，遂入大宫，负鸡次之典以浮于江，逃于云梦之中。昭王反郢，五官失法，百姓昏乱，蒙谷献典，五官得法，而百姓大治，蒙谷之功，与存国相若。】 

　　○闰五月十日恭诣孝陵 

　　忌日仍逢闰，星躔近一周。空山传御幄，茀路想行驺。寝殿神衣出，祠官玉斝收。蒸尝凭绝坞，鼗罄托荒陬。薄海哀思结，遗臣涕泪稠。礼应求草野，心可对玄幽。寥落存王事，依稀奉月游。尚余歌颂在，长此侑春秋。
　　【 国语：道茀不可行也。　　汉书孝平纪：元始元年二月乙未，义陵寝神衣在柙中，丙申旦，衣在外床上，寝令以急变闻，用太牢祠。　　王莽传：地皇元年七月，杜陵便殿乘舆虎文衣废藏在室匣中者出，自树立外堂上，良久乃委地。更卒见者以闻，莽恶之。】 

　　○王处士自松江来拜陵毕遂往芜湖 

　　宵来骑白马，蹑电向钟山，忽遇穷途伴，相将一哭还。君来犹五月，不逐秦淮节。携手宿荒郊，行吟对宫阙。此去到芜湖，山光似旧无。若经巡幸地，为我少踟蹰。

　　○桃叶歌 

　　桃叶歌，歌宛转，旧日秦淮水清浅。此曲之兴自早晚。青溪桥边日欲斜，白土冈下驱虞车，越州女子颜如花。中官采取来天家，可怜马上弹琵琶。三月桃花四月叶，已报北兵屯六合。宫车塞上行，塞马江东猎。桃叶复桃根，残英委白门。相逢冶城下，犹有六朝魂。
　　【 隋书五行志：陈时，江南盛歌王献之桃叶词，词云：「桃叶复桃叶，渡江不用檝。但渡无所苦，我自迎接汝。」及隋晋王广伐陈，置营桃叶山下，及韩擒虎渡江，大将任蛮奴至新林以导北军，此其应也。　　隋书艺术传：乐人王令言妙达音律。大业末，炀帝将幸江都，令言之子尝从，于户外弹胡琵琶，作翻调安公子曲。令言时卧室中，闻之大惊，蹶然而起曰：「变，变！」急呼其子，曰：「此曲兴自早晚？」】 

　　○黄侍中祠 【 在南京三山门外栅洪桥】 

　　【 侍中名观，洪武二十四年殿试第一。建文末，奉诏募兵安庆，闻南京不守，自沈于江。其妻翁氏及二女为官所簿录，将给配象奴，亦赴水死。后人即其葬地为侍中立祠。】 

　　侍中祠下水奔浑，有客悲歌叩郭门。古木夜交贞女冢，光风春返大夫魂。先朝侍从多忠节，当代科名一状元。莫道河山今便改，国于天地镇长存。
　　【 左传昭公元年：秦后子曰：「国于天地，有与立焉。」】 

　　○王征君潢具舟城西同楚二沙门小坐栅洪桥下 

　　大江从西来，东抵长干冈，至今号栅洪，对城横石梁。 【 此桥盖古时立栅处，本当名栅江，后讹为洪耳，犹射江之为射洪也。】 落日照金陵，火旻生秋凉。都城久尘坌，出郊且相羊。客有五六人，鼓枻歌沧浪。盘中设瓜果，几案罗酒浆。上坐老沙门，旧日名省郎， 【 熊君开元。】 曾折帝廷槛，几死丹陛旁。天子自明圣，毕竟诛安昌，南走侍密勿，一身再奔亡。复有一少者，沈毅尤非常， 【 释名髡残。】 不肯道姓名，世莫知行藏。其余数君子，须眉各轩昂。为我操南音，未言神已伤。流贼自中州，楚实当其吭。出入十五郡，南国无安疆。血成江汉流，骨与灊庐望。赫怒我先帝，亲遣元臣行。北落开和门，三台动光芒。一旦霣大命，藩后残荆襄，遂令三楚间，哀哉久战场。宁南佩侯印，忽焉竟披猖， 【 宁南侯左良玉。】 称兵据上流，以国资东阳。岂无材略士；忍死奔遐荒。落雁衡北回，穷乌树南翔。可怜洞庭水，遗烈存中湘。 【 何腾蛟追封中湘王。】 连营十三镇，恣肆无朝纲。夜半相诛屠，三宫离武冈。黔中亦楚地，君长皆印章。国家有驱除，往往用土狼。积雨闭摩泥，毒流涨昆明。蛮陬地斗绝，极目天茫茫。顷者西方兵，连岁争辰阳。心悼黄屋远，眼倦烽火忙。楚虽三户存，其人故倔强；崎岖二君子，志意不可量。郧公抗忠贞，左徒吐洁芳。举头是青天，不见二曜光。何意多同心，合沓来诸方。仆本吴趋士，雅志陵秋霜。适来新亭宴，得共宾主觞。戮力事神州，斯言固难忘。我宁为楚囚，流涕空沾裳。
　　【 宋史天文志：北落师门一星，在羽林军南北者，宿在北方。落者，天军之藩落也；师门，犹军门。】 

　　○摄山 

　　征君旧宅此山中，山馆孱颜往迹空。药径春添千嶂雨，松厓夜起六朝风。忘情鱼鸟天机合，适意川岩物象同。一入篱门人世别，几人能不拜萧公。
　　【 汉书司马相如传：放散畔岸，骧以孱颜。颜师古曰：「孱颜，不齐也。」宫苑记旧：京南北两岸，篱门五十六所，盖京邑之郊门也。江左初立，并用篱为之，故曰篱门。　　南齐书王俭传：宋世，外六门设竹篱，建元初，有发白虎樽者，言「白门三重门，竹篱穿不完」。上感其言，改立都墙。】 

　　○贾仓部必选说易 

　　昔年清望动公交车，此日耆英有几家？古注已闻传孟喜，遗文仍许授侯芭。竹床排砚频添墨，石屋支铛旋煮茶。更说都城防寇事，至今流涕贾长沙。
　　【 汉书儒林传：蜀人赵宾，好小数书，后为易，持论巧慧，易家不能难，云受孟喜，喜为名之。】 

　　○出郭 

　　出郭初投饭店，入城复到茶庵。秦客王稽至此，待我三亭之南。相逢问我名姓，资中故王大夫。此时不用便了，只须自出提酤。

　　○旅中 

　　久客仍流转，愁人独远征。釜遭行路夺，席与舍儿争。混迹同佣贩，甘心变姓名。寒依车下草，饥糁金历中羹。浦雁先秋到，关鸡候旦鸣，跖穿山更险，船破浪犹横。疾病年来有，衣装日渐轻。荣枯心易感，得丧理难平。默坐悲先代，劳歌念一生。买臣将五十，何处谒承明？

　　○酬王处士九日见怀之作 

　　是日惊秋老，相望各一涯。离怀销浊酒，愁眼见黄花。天地存肝胆，江山阅鬓华。多蒙千里讯，逐客已无家。

　　○送张山人应鼎还江阴 

　　旧京秋色转霏微，目送毘陵一雁飞。笑我畏人能久客，嗟君怀土便思归。风高海气龙王庙，水落江声燕子矶。卉布家乡多已作，此行须换芰荷衣。

　　○陈生芳绩两尊人先后即世适皆以三月十九日追痛之作词旨哀恻依韵奉和 

　　一生愁恨集今辰，尚有微躯系五伦。泪尽宛诗言我日，悲深鲁史笔王春。山头马鬣封孤子，天上龙髯从二亲。留此一丝忠孝在，三纲终古不曾沦。
　　帝后登遐一忌辰，天雠国耻世无伦。那知考妣还同日，从此河山遂不春。弘演纳肝犹报主，王裒泣血倍思亲。人寰尚有遗民在，大节难随九鼎沦。
　　【 梁书邵陵王纶传：大敌犹强，天雠未雪。】 
　　昔年盟誓告三辰，欲为生人植大伦。祭祢不从王氏腊，朝正犹用汉家春。阡原处处关心苦，几杖年年入梦亲。一上钟山东极目，南湖烟水自清沦。

　　●亭林诗集卷之三 

　　元日 
　　莱州 
　　安平君祠 
　　不其山 
　　劳山歌 
　　张饶州允抡山中弹琴 
　　淮北大雨 
　　济南 
　　赋得秋柳 
　　酬徐处士元善 
　　登岱 
　　谒夫子庙 
　　七十二弟子 
　　谒周公庙 
　　谒孟子庙 
　　邹平张公子万斛园上小集各赋一物得桔槔 
　　张隐君元明于园中寘一小石龛曰仙隐祠征诗纪之 
　　前诗意有未尽再赋四章 
　　济南 
　　自笑 
　　为丁贡士亡考衢州君生日作 
　　酬归祚明戴笠王仍潘柽章四子韭溪草堂联句见怀二十韵 
　　潍县 
　　衡王府 
　　督亢 
　　京师作 
　　蓟州 
　　玉田道中 
　　永平 
　　谒夷齐庙 
　　寄弟纾及友人江南 
　　山海关 
　　望夫石 
　　昌黎 
　　三屯营 
　　恭谒天寿山十三陵 
　　王太监墓 
　　刘谏议祠 
　　居庸关 
　　重登灵岩 
　　秋雨 
　　与江南诸子别 
　　江上 
　　天津 
　　旧沧洲 
　　再谒天寿山陵 
　　送王文学丽正归新安 
　　答徐甥干学 
　　白下 
　　重谒孝陵 
　　赠林处士古度 
　　羌胡引 
　　赠黄职方师正 
　　元日 
　　杭州 
　　禹陵 
　　宋六陵 
　　颜神山中见橘 
　　三月十九日有事于攒宫时闻缅国之报 
　　古北口 
　　五十初度时在昌平 
　　北岳庙 
　　井陉 
　　一雁 
　　尧庙 

　　○元日 【 已下强圉作噩】 

　　晨兴自江上，踰岭走钟山。肃然至殿门，双扉护重关。初日照宫阙，隐映城郭间。空山寂无人，独来拜榛菅。流转虽不居，咫尺犹天颜。喜会牧马收，冈峦乍清闲。岁序一更新，阳风动人寰。伫期龙虎气，得与春光还。复想在宥初，苍生愿重攀。
　　【 杜子美诗：武德开元际，苍生岂重攀。】 

　　○莱州 

　　海右称名郡，齐东亦大都。山形当斗入，人质并魁梧。月主秦祠废，沙坛汉迹孤。已无巡狩跸，尚有戍军郛。漉海盐千斛，栽冈枣万株，鼍梁通日际，蜃市接神区。转漕新河格，分营绝岛迂。三方从庙算，二抚各兵符。 【 天启初议三方布置，始设登莱巡抚。】 炮甲初传造，戈鋋已击屠。中丞愁饵贼， 【 谢琏。】 太守痛躯。 【 朱万年。】 郊垒青磷出，城陴白骨枯。危情随事往，深虑逐年徂。计士悲疵国，遗民想霸图。登临多感慨，莫笑一穷儒。
　　【 史记封禅书：成山斗入海。　　又曰：八神，六曰月主，祀之莱山。　　又曰：天子乃祷万里沙。应劭曰：「万里沙，神祠也，在东莱曲成。」　　书大诰：天降威，知我国有疵。】 

　　○安平君祠 【 在即墨县，今废。】 

　　太息全齐霸业遗，如君真是一男儿。功成栈道迎王日，志决危城仗锸时。饥鸟尚衔庭下粒，老牛犹饮穴边池。可怜王建降秦后，千古无人解出奇。

　　○不其山 【 汉不其县有康成书院，今废。】 

　　荒山书院有人耕，不记山名与县名。为问黄巾满天下，可能容得郑康成？
　　【 后汉书郑玄传：自徐州还高密，道遇黄巾贼数万人，见玄皆拜，相约不敢入县境。】 

　　○劳山歌 

　　劳山拔地九千丈，崔嵬势压齐之东；下视大海出日月，上接元气包鸿蒙。幽岩秘洞难具状，烟雾合沓来千峰；华楼独收众山景，一一环立生姿容。上有巨峰最崱屴，数载榛莽无人踪。重厓复岭行未极，涧壑窈窕来相通。天高日入不闻语，悄然众籁如秋冬。奇花名药绝凡境，世人不识疑天工，云是老子曾过此，后有济北黄石公，至今号作神人宅，凭高结构留仙宫。吾闻东岳泰山为最大，虞帝柴望秦皇封。其东直走千余里，山形不绝连虚空。自此一山奠海右，截然世界称域中。以外岛屿不可计，纷纭出没多鱼龙。八神祠宇在其内，往往碁置生金铜。古言齐国之富临淄次即墨，何以满目皆蒿蓬？捕鱼山之旁，伐木山之中，犹见山樵与村童，春日会鼓声逢逢。此山之高过岱宗，或者其让云雨功。宣气生物理则同，旁薄万古无终穷。何时结屋依长松，啸歌山椒一老翁。
　　【 说文：山，宜也，宜气散生万物。】 

　　○张饶州允抡山中弹琴 

　　赵公化去时，一琴遗使君。五年作太守，却反东皋耘。有时意不惬，来蹑劳山云。临风发宫商，二气相絪缊。可怜成连意，空山无人闻。我欲从君栖，山厓与海濆。

　　○淮北大雨 

　　秋水横流下者巢，踰淮百里即荒郊。已知举世皆行潦，且复因人赋苦匏。极浦云垂翔湿雁，深山雷动起潜蛟。人生只是居家惯，江海曾如水一■〈土幻〉。
　　【 国语：匏苦不材于人，共济而已。】 

　　○济南 

　　落日天边见二峰，平临湖上出芙蓉。西来水窦缘王屋，南去山根接岱宗。积气苍茫含斗宿，余波瀺灂吐鱼龙。还思北海亭中客，胜会良时不可逢。
　　水翳墙崩竹树疎，廿年重说陷城初。荒凉王府余山沼，寥落军营识旧墟。百战只今愁海岱，一麾犹足定青徐。经生老却成何事，坐拥三冬万卷书。

　　○赋得秋柳 

　　昔日金枝间白花，只今摇落向天涯。条空不系长征马，叶少难藏觅宿鸦。老去桓公重出塞，罢官陶令乍归家。先皇玉座灵和殿，泪洒西风夕日斜。 
　　【 南史：宋武帝植蜀柳数株于灵和殿前。唐李商隐诗：肠断灵和殿，先皇玉座空。】 

　　○酬徐处士元善 

　　桓台风木正萧辰，倾盖知心谊独亲。季子已无观乐地，伟元终是泣诗人。愁看落日燕山夜，畏见荒江郢树春。 【 来书劝为昌平承天之行。】 踏徧天涯更回辔，欲从吾友卜东邻。
　　【 山东名胜志：新城县东有戏马台，相传齐桓公歇马于此。】 

　　○登岱 【 已下着雍阉茂】 

　　尼父道不行，喟然念泰山。空垂六经文，不覩西周年。七十二君代，乃有封禅坛。书传多荒忽，谁能信其然。既尝小天下，复观邃古前。羲黄与尧舜，荡灭同云烟。社首卑附地，徂徕高摩天。下视大海旁，神州自相连。天地有变亏，何人得升仙。遗弓名乌号，桥山葬衣冠。末世久浇讹，孰探幽明原。三万六千年，山崩黄河干。立石既已刓，封松既已残，太阳不东升，长夜何漫漫。哀哉一颜渊，独立瞻吴门，疲精不肯休，计划无崖垠。复有孟子舆，眷眷明堂言。庶几大道还，民质如初元。上采黄金成，下塞宣房湍。何时一见之，太息徒潺湲。
　　【 易：山附于地。　　史记封禅书：栾大言：「臣之师曰：黄金可成，而河决可塞，不死之药可得，仙人可致也。」】 

　　○谒夫子庙 

　　道统三王大，功超二帝优。斯文垂彖系，吾志在春秋。车服先公制，威仪弟子修。宅闻丝竹响，壁有简编留。俎豆传千叶，章逢被九州岛。独全兵火代，不藉庙堂谋。老桧当庭发，清洙绕墓流。一来瞻阙里，如得与从游。
　　【 杜子美宿凿石浦诗：斯文忧患余，圣哲垂彖系。】 

　　○七十二弟子 

　　乱国谁知尔，孤生且辟人。危情尝过宋，困志亦从陈。钥舞虞庠夕，弦歌阙里春。门人惟季次，未肯作家臣。 【 一时同人多入官长幕。】 
　　【 史记仲尼弟子传：公皙哀，字季次，孔子曰：「天下无道，多为家臣仕于都，唯季次未尝仕。」】 

　　○谒周公庙 

　　道化千年后，明禋一国中。礼犹先世守，制比百王崇。配食唯元子，烝尝徧列公。祠田还割鲁，氏系独传东。 【 有祭田碑，言周公之后东野氏，今为东姓。】 旧史书茅阙，新诗采閟宫。岿然遗殿在，不与汉侯同。

　　○谒孟子庙 

　　古殿依邾邑，高山近孔林。游从齐魏老，功绩禹周深。孝弟先王业，耕桑海内心。期应过七百，运岂厄当今。辩说千秋奉，精灵故国歆。四基冈上柏，凝望转萧森。 
　　【 大明一统志：四基山在邹县东北三十里，山顶四石，状类台基，其西麓即孟子墓。】 

　　○邹平张公子万斛园上小集各赋一物得桔槔 

　　凿木前人制，收泉易卦称。天机无害道，人巧合成能。壤脉涓涓出，川流搰搰升。入晴常作雨，当暑欲生冰。菜甲青旉地，花容赤绕塍。弥令幽兴剧，顿使化工增。坐爱平畦广，行怜曲水澄。灌园今莫笑，此地近于陵。
　　【 庄子：凿木为机，后重前轻，挈水若抽，数如泆汤，其名为槔。　　易：井收勿幕。　　又曰：震为旉。】 

　　○张隐君元明于园中寘一小石龛曰仙隐祠征诗纪之 

　　白日浮云隔几重，三山五岳漫相逢。朅来未得从黄石，老至先思伴赤松。哲士有怀多述酒，英流无事且明农。犹怜末俗愚难寤，故作幽龛小座供。
　　百尺松阴十亩园，此中人物似桃源。衣冠俎豆犹三代，鸡犬桑麻自一村。垣外白榆随宿列，树头青鸟候风翻。坐来髣髴疑仙境，试问先生笑不言。

　　○前诗意有未尽再赋四章 

　　濩落人间七十年，年来三见海成田。生当虞夏神农后，梦在壶丘列子前。性定自能潜福地，机忘真已入寥天。因思千古同昏旦，几席羹墙尚宛然。
　　顺时诹日卜灵氛，宝炬名香手自焚。斟雉未能觞帝后，薨鱼聊可事山君。寻常伏腊人间共，旷代宗祧上界分。遂有精诚通要眇，俨如飞舄下青云。
　　九尺身长鬓正苍，儿孙森立已成行。才过冰泮烹鱼馔，未得秋深摘果尝。绕院竹光浮茗椀，透帘花气入书床。只应洁疾犹难化，莫学当时费长房。
　　门前有客跨青牛，倒屣相迎入便留。不觉人间非甲子，已知天外是神州。宣尼愿在终浮海，屈子文成合远游。笑指八仙皆上座，从君今日老糟丘。

　　○济南 

　　湖上荷花岁岁新，客中时序自伤神。名泉出地环岩郭，急雨连山净火旻。绝代诗题传子美，近朝文士数于鳞。愁来独忆辛忠敏，老泪无端痛古人。

　　○自笑 

　　自笑今年未得归，酒樽诗卷欲何依。呼僮向晓牵长辔，觅妪先冬绽故衣。黄耳不来江表信，白头终念故山薇。无因化作随阳雁，一逐西风笠泽飞。

　　○为丁贡士亡考衢州君生日作 

　　【 记曰：「君子有终身之丧，忌日之谓也。」世俗乃又以父母之生日设祭，而谓之生忌，礼乎？考之自梁以后，始有生日宴乐之事，而父母之存，固已尝为之矣。则于其既亡而事之如存，礼虽先王未之有，可以义起也。丁君雄飞乃追溯其考之年及其生日，而曰：「吾父存，今八十矣。」乃陈其酒脯，设其裳衣，如其存之事，而求诗于友人，其亦孝思之所推与？为赋近体四韵。】 

　　伤今已抱终天恨，追往犹为爱日欢。忾若户前闻叹息，俨如堂上坐衣冠。驯乌止树生多子，慈竹缘池长百竿。 【 所居石城门内有池有竹。】 欲向旧京传孝友，当时谁得似丁兰？

　　○酬归祚明戴笠王仍潘柽章四子韭溪草堂联句见怀二十韵 

　　异地逢冬节，同人会韭溪。苍凉悲一别，廓落想孤栖。刻烛初分韵，抽毫亦共题。雪装吴苑白，云幕越山低。清醑传杯缓，哀弦入坐凄。词堪争日月，气欲吐虹霓。写恨工苏李，摅幽剧吕嵇。风流知不坠，肝胆幸无暌。挂帙安牛角，担囊逐马蹄。飘飖过东楚，浩荡适三齐。息足雩门下，停车汶水西，岱宗临日观，梁父蹑云梯。洞壑来仍异，关河去更迷。人看秋逝雁，客唤早行鸡。卧冷王章被，穷余范叔绨。梦犹经冢宅，愁不到中闺。 【 来诗有「亲朋愁带甲，家舍祝添丁」之句。】 问字谁供酒，翻书独照藜。雅言开竹径，佳讯发兰畦。遗鲤情偏切，班荆意各凄。式微君莫赋，春雨正涂泥。

　　○潍县 

　　人臣遇变时，亡或愈于死。夏祚方中微，靡奔一人尔。二斟有遗迹，当日兵所起。世人不达权，但拜孤山祀。 【 孤山在昌乐县东十里，有伯夷庙。】 
　　【 左传昭二十年：亡愈于死，先诸。】 
　　我行适东方，将寻孔北海。此地有遗风，其人已千载。英名动刘备，一为却管亥。后此复何人，崎岖但荒垒。

　　○衡王府 

　　赐履因齐国，分枝自宪宗。能言皆诏予，广斥尽疏封。地号东秦古，王称叔父恭。穿池通海气，起榭出林容。岳里生秋草，牛山见夕烽。蛇游宫内道，鸟啄殿前松。失国非奔莒，亡王不住共。雍门今有叹，流涕一相逢。
　　【 史记齐悼惠王世家：诸民能齐言者，皆予齐王。　　晋书五行志：临淄有大蛇，长十余丈，负二小蛇，入城北门，径从市入汉城阳景王祠中，已而齐王冏败。】 

　　○督亢 

　　此地犹天府，当年竟入秦，燕丹不可作，千载自凄神。野烧村中夕，枯桑垄上春。一归屯占后，墟里少遗民。

　　○京师作

　　煌煌古燕京，金元递开创。初兴靖难师，遂驻时巡仗。制掩汉唐闳，德俪商周王。巍峨大明门，如翚峙南向。其阳肇圜丘，列圣凝灵贶。其内廓干清，至尊俨旒纩。缭以皇城垣，靓深拟天上。其旁列两街，省寺郁相望。经营本睿裁，斵削命般匠。鼎从郏鄏卜，宅是成周相。穹然对两京，自古无与抗。酆宫逊显敞，未央失弘壮。西来太行条，连天瞩崖嶂。东尽巫闾支，界海看滉瀁。居中守在支，临秋国为防。人物并浩穰，风流余慨慷。百货集广馗，九金归府藏。通州船万艘，便门车千两。绵延祀四六，三灵哀板荡。紫塞吟悲笳，黄图布毡帐。狱囚圻父臣， 【 王洽。】 郊死凶门将。 【 满桂。】 悲号煤山缢，泣血思陵葬。 【 先皇帝陵今号思陵。】 宗子洎群臣，鸢岑与黔涨。丁年抱国耻，未获居一障。垂老入都门，有愿无繇偿。足穿贫士履，首戴狂生盎。愁同箕子过，悴比湘累放。纵横数遗事，太息观今向。空怀赤伏书，虚想云台仗。不覩旧官仪，惸惸念安傍。复思塞上游，汗漫诚何当。河西访窦融，上谷寻耿况。聊为旧京辞，投毫一吁怅。
　　【 史记李广传：以临右北平盛秋。　　滑稽传：东郭先生久待诏公交车，贫困饥寒，衣敝，履不完，行雪中，履有上无下，足尽践地。　　后汉书逢萌传：首戴瓦盎，哭于市曰：「新乎新乎！」】 

　　○蓟州 

　　北上渔阳道，阴风倍惨凄。穷鱼浮淀白，孽鸟向林低。故垒余安史，居人半霫奚。停骖聊一问，几日到辽西？
　　【 战国策：雁从东方来，更嬴以虚发而下之，曰：「此孽也。」注：「孽者，谓隐痛于身，此孽子也。」　旧唐书北狄传：奚国在京师东北四千余里，东接契丹，西至突厥，南拒白狼河，北至霫国。】 

　　○玉田道中 

　　我行至北方，所见皆一概。岂有田子春，尚守卢龙塞。驱车且东之，英风宛然在。山中无父老，故宅恐荒秽。浭水久还流， 【 蓟州志：浭水在丰润县西门外，凡水东流，而此独西，故名曰还乡河。】 盘山仍面内。地道无亏崩，天行有蒙昧。骋目一遐观，浩然发深忾。可怜壮游人，不遇熙明代。

　　○永平 

　　流落天涯意自如，孤踪终与世情疎。冯驩元不曾弹铗，关令安能强著书。榆塞晚花重发后，滦河秋雁独飞初。从兹一览神州去，万里徜徉兴有余。

　　○谒夷齐庙 

　　言登孤竹山，忾焉思古圣。荒祠寄山椒，过者生恭敬。百里亦足君，未肯滑吾性。逊国全天伦，远行辟虐政。甘饿首阳岑，不忍臣二姓。可为百世师，风操一何劲。悲哉尼父穷，每历邦君聘。楚狂歌「凤衰」，荷蒉讥击磬。自非为斯人，栖栖无乃佞。我亦客诸侯，犹须善辞命。终怀耿介心，不践脂韦径。庶几保平生，可以垂神听。

　　○寄弟纾及友人江南 【 已下屠维大渊献】 

　　仲尼一旅人，栖栖去齐卫，当其在陈时，亦设先人祭。深哉告孟言，缅矣封防制。而我亦何为，远游及三岁。前年北踰汶，顷者东过蓟。三世但一身，南瞻每挥涕。未敢废烝尝，无由办羊彘，粟从仁者求，酒向邻家贳。庶几傥来歆，精灵眇天际。不知自兹往，吾驾焉所税。世故多屯邅，曰归未成计。疢如切中心，没齿安蔬粝。
　　【 家语：孔子厄于陈蔡，七日不食，子贡以所赍货窃犯围而出，告籴于野人，得米一石焉。颜回仲由炊之，子召颜回曰：「畴昔予梦见先人，岂或启佑我哉？子炊而进饭，吾将祭焉。」　　北史王慧龙传：自慧龙入国，三世一身，至琼始有四子。　　诗：疢如疾首。】 
　　吾家有赐茔，近在尚书浦，前区百亩田，后启重门堵。子姓俨成行，科名多接武。家风万石传，花竹平泉圃。蝉联二百祀，魂魄犹兹土。一旦阅沧桑，他人代为主。痛我游子身，中年遭薄祜。驱车去关河，行行远豺虎。亲朋不可见，何况予同父。碌碌想阿奴，耕田故辛苦。行者叹四方，居者愁门户。岂为别离哀，努力念尔祖。 
　　【 陆士衡赠从兄车骑诗：营魄怀兹土，精爽若飞沈。】 
　　自昔遘难初，城邑遭屠割，几同赵卒坑，独此一人活。既偷须臾生，讵敢辞播越，十年四五迁，今复客天末。田园已侵并，书卷亦剽夺，尚虞陷微文，雉罗不自脱。却喜对山川，壮怀稍开豁。秉心在忠信，持身类迂阔。朋友多相怜，此志贯穷达。虽邻河伯居，未肯求呴沫。出国每徒行，花时犹衣褐，以此报知交，无为久恻怛。

　　○山海关 

　　芒芒碣石东，此关自天作。粤惟中山王，经营始开拓。东支限重门，幽州截垠堮。前海弥浩溔，后岭横岝崿。紫塞为周垣，苍山为锁钥。缅思开创初，设险制东索。中叶狃康娱，小有干王略。抚顺矢初穿，广宁旗已落。抱头化贞逃，束手廷弼却。骎骎河以西，千里屯毡幕。关外修八城，指麾烦内阁。 【 孙承宗。】 杨公 【 嗣昌。】 筑二翼，东西立罗郭，时称节镇雄，颇折氛祲恶。神京既颠陨，国势靡所托。启关元帅降，歃血名王诺。自此来域中，土崩无鬬格。海燕春乳楼，塞鹰晓飞泊。七庙竟为灰，六州难铸错。
　　【 通鉴：罗绍威召朱全忠，尽杀魏博牙军，虽去其逼，而魏兵自是衰弱。绍威悔之，谓人曰：「合六州四十三县铁，不能为此错也。」注：「错，鑢也。又误也。罗以杀牙军之误，取铸错为喻。」】 

　　○望夫石 

　　威远台前春草萋，望夫冈畔夜乌啼。九枝白日扶桑上，万迭苍山大海西。国是祇凭三寸舌，老谋终惜一丸泥。愁心欲共秦贞女，目断天涯路转迷。
　　【 山海经：阳谷上有扶桑，十日所浴，居水中，有大木，九日居下枝，一日居上枝。　　新序：楚庄王问于孙叔敖曰：「寡人未得所以为国是也。」孙叔敖曰：「国之有是，众非之所恶也，臣恐王之不能定也。」　　晋语：郄叔虎曰：「既无老谋，而又无壮事，何以事君？」】 

　　○昌黎 

　　弹丸余小邑，固守作东藩。列郡谁能比，雄关赖此存。霜槎春砦出，风叶夜旗翻。欲问婴城事，声吞不敢言。

　　○三屯营 

　　三屯山势郁峥嵘，少保当年此建旌。名似北平临宿将，制如河上筑降城。忠祠日落来山鬼，武库苔封蚀禁兵。 【 三忠祠在城南山上，城西小门内有神器库。】 一望幽燕人物尽，颓垣荒草不胜情。

　　○恭谒天寿山十三陵 

　　成祖昔定都，乃省兹山阳。群山自天来，势若蛟龙翔。东趾据卢龙，西脊驰太行，后尻坐黄花，前面临神京。中有万年宅，名曰康家庄，可容百万人，豁然开明堂。维时将作臣，奉旨趋傍傍。盛德比霸杜，宏规轶瀍邙。雷电驱玄冥，白云升帝乡。三光坠榆木，穷北回辒辌。駊騀金粟堆，寂寞桥山藏。右献左次景，裕茂迤西旁。泰陵在茂西，稍折南维康。永陵在东南，规模特恢张。碝石为玄墀，丹青焕雕梁。昭近九龙池，定依昭左方，其制亦如永，工丽踰孝长。庆居献西隅，德奠永东冈。环山数十里，松柏参天苍。列宗每驾朝，百执恒趋跄。一年祭三举，侍从来班扬。诗追安世歌，典与郊禘光。自伤下土臣，不睹昭代章。天祸降宗国，灭我圣哲王。渴葬池水南，灵宫迫妃殇。上无宝城制，周帀唯砖墙。下有中涓坟，陪葬义所当。殿上立三主，并列田娘娘。问此何代礼，哽咽不可详。麦饭提一箪，枣榛提一筐。村酒与山蔬，一一自携将。下阶拜稽首，出涕双浪浪。主祭非曾孙，降假非宗祊。重上诸陵间，裴回复彷徨。茂陵树千株，独立不受戕，门阖尚完具，上头安御床。自康以接庆，小树多榆枋，殿楼尽黄瓦，逶迤各相望。康昭二明楼，并遭劫火亡。定陵毁大殿，以及东西廊。余陵半无门，累甓仍支杗。尚存宰牲亭，暨外诸监房。石人十有二，袍笏兼戎装。六兽柱则四，制与钟山亢。跨以七孔桥，峙以白石坊，仁宗所制碑，崷崒当中央。行宫已颓坏，御路徒荒凉。每陵二太监，犹自称司香。人给地数亩，把耒耕山场；春秋祭碑下，共享一豕羊。皆云牧骑来，斫伐尤披猖，并力与之争，仅得保界疆。有盗贵妃冢，斩首竿以枪，于时奸宄民，瞿然始惩创。绕陵凡六口，六口各有兵。一陵立一卫，卫设屯与仓。居庸有总兵，昌平有侍郎，一朝尽散迸，无复陵京防。燕山自峨峨，沙河自汤汤，皇天自高高，后土自芒芒。下痛万赤子，上呼十四皇。哭帝帝不闻，吁天天无常。幽都蹲土伯，九关飞虎伥。日月相蚀亏，列宿为参商。自古有殂落，剧哉哀「姚黄」。从臣去鼎湖，二妃沈江湘。仓皇一抔土，十五零秋霜，天运未可亿，天心未可量，仲华复西京，崔损修中唐。谁能寄此诗，雅颂同洋洋。
　　【 杨雄甘泉赋：崇邱陵之駊騀兮。师古注曰：「高大之状。」　　司马相如子虚赋：碝石碔砆。注：「张揖曰：碝石，白者如冰，半有赤色。」　　公羊传：不及时而日渴葬也。注：「喻急也。」释名：「日月未满而葬曰渴。」　　唐书德宗纪：贞元十四年，以左谏议大夫平章事崔损为修奉八陵使。先是，昭陵寝殿为火所焚，至是，献、昭、干、定、泰五陵各造屋三百七十八间，桥陵一百四十间，元陵三十间，惟建陵仍旧，但修葺而已。陵寝中床褥帷幄一事以上，帝皆亲自阅视，然后授损送于陵所。】 

　　○王太监墓 

　　先帝宾天日，诸臣孰扈从。中涓能一死，大节独从容。地切山陵閟，魂扶辇御恭。远同高力士，陪葬哭玄宗。
　　【 唐书高力士传：力士配流黔中，赦归，至郎州，闻上皇厌代，北望号恸，呕血而卒。代宗以其耆宿保护先朝，赠扬州大都督，陪葬泰陵。】 

　　○刘谏议祠 【 在昌平旧县，今废。】 

　　皁囊青史漫传名，白日黄泉气未平。自古国亡缘宦者，可怜身没尚书生。荒阡草长妖狐出，旧驿风寒劣马行。一自德陵升驭后，山河祠庙总沦倾。

　　○居庸关 

　　居庸突兀倚青天，一涧泉流鸟道悬。终古戍兵烦下口，本朝陵寝托雄边。车穿褊峡鸣禽里，烽点重冈落雁前。燕代经过多感慨，不关游子思风烟。
　　【 魏书常景传：都督元谭据居庸下口，亦作夏口。北齐书文宣纪：筑长城，自幽州北夏口至恒州九百余里，即今之南口也。　　水经注：居庸关山岫层深，侧道褊峡，林鄣据险，路才容轨。晓禽暮兽，寒鸣相和，羁官游子，聆之者莫不伤思矣。】 
　　极目危峦望八荒，浮云夕日遍山黄。全收朔地当年大，不断秦城自古长。北狩千官随土木，西来群盗失金汤。空山向晚城先闭，寥落居人畏虎狼。
　　【 陈江总作鲁广达墓铭曰：灾流淮海，险失金汤。】 

　　○重登灵岩 【 在长清县东南九十里】 

　　重来绝巘一攀缘，坏阁崔嵬起暮烟。山静鼪猱栖佛地，堂空龙象散诸天。芟林果熟红椒后，入定僧归白鹤前。 【 寺有双鹤泉。】 莫问江南身世事，残金兵火一凄然。 【 寺自宋以来最盛，金末侯挚屯兵，张汝楫据守，而寺为墟矣。】 

　　○秋雨 

　　生无一锥土，常有四海心。流转三数年，不得归园林。跖地每涂淖，窥天久曀阴。尚冀异州贤，山川恣搜寻。秋雨合淮泗，一望无高深。眼中隔泰山，斧柯未能任。车没断崖底，路转崇冈岑。客子何所之，停骖且长吟。夸父念西渴，精卫怜东沈。何以解吾怀，嗣宗有遗音。
　　【 后汉书梁鸿传：冀异州兮尚贤。　　孔子龟山操：予欲望鲁兮龟山蔽之，手无斧柯，奈龟山何。】 

　　○与江南诸子别 

　　绝塞飘零苦著书，朅来行李问何如。云生岱北天多雨，水决淮壖地上鱼。浊酒不忘千载上，荒鸡犹唱二更余。诸公莫效王尼叹，随处容身足草庐。
　　【 杜子美简王明府诗：行李须相问。　　史记：秦始皇八年，河鱼大上。汉书五行志：鱼逆流而上也。北史刘丰传：王思政据长社，民讹言大鱼道上行，丰建水攻之策，遏洧水灌城，水长，鱼虌皆游焉，城遂陷。　　管辂别传：鸡一二更鸣者为荒鸡。　　晋书王尼传：尼早丧妇，有一子。无居宅，唯畜露车，有牛一头，每行，辄使御之，暮则共宿车上。尝叹曰：「沧海横流，处处不安也。」】 

　　○江上 

　　江上传夕烽，直彻燕南陲，皆言王师来，行人久奔驰。一鼓下南徐，遂拔都门篱。黄旗既隼张，戈船亦鱼丽。几令白鹭洲，化作昆明池。于湖担壶浆，九江候旌麾。宋义但高会，不知兵用奇。顿甲守城下，覆亡固其宜。何当整六师，势如常山蛇。一举定中原，焉用尺寸为？天运何时开，干戈良可哀。愿言随飞龙，一上单于台。

　　○天津 

　　文皇都北平，始建天津卫，内以辅神京，外彻溟海际。南北泻两河，吐纳百川细。挽漕日夜来，贡赋无留滞。重臣镇其间，鼎足分宣蓟。岂惟念输将，隐然存大计。孽盗踵巢芝，共主非幽厉。曾无一矢遗，欻启都城闭。马嵬止玄宗，曹阳宿献帝。虽云两日程，乘舆岂能诣。先帝一出宫，洞然知国势，与其蹈危涂，不若宫中缢。呜呼事一乖，宇宙遂颠蹶。开府固庸才，奉头竟南逝。 【 巡抚冯元扬。】 侈言曲突谋，纵有亦奚济。何人为史官，直笔扫芜翳。登陴望九门，临风洒哀涕。

　　○旧沧洲 

　　落日空城内，停骖问路岐。曾经看百战，唯有一狻猊。

　　○再谒天寿山陵 【 已下上章困敦】 

　　诸陵何崔嵬，不改苍然色。下蟠厚地深，上峻青天极。佳气郁葱葱，灵长讵可测。云何月游路，坐见塞尘偪。空劳牲醴陈，微寘神岂食。仁言人所欣，甘言人所惑，小修此陵园，大屑我社稷。朅来复仲春，再拜翦荆棘。臣子分则同，骏奔谁共职。区区犬马心，媿乏匡扶力。

　　○送王文学丽正归新安 

　　两年相遇都门道，只有王生是故人。原庙松楸频眺望，夹城花萼屡经巡。悲歌绝塞将归客，学剑空山未老身。 【 生旧在金侍郎声幕府。】 贳得一杯燕市酒，倾来和泪湿车轮。

　　○答徐甥干学 

　　转蓬枯质自来轻，绕树孤栖尚未成。守兔江湄迟夜月，饮牛涧底触秋声。孤单苦忆难兄弟，薄劣烦呼似舅甥。今日燕台何邂逅，数年心事一班荆。
　　【 鲍照拟古诗：南国有儒生，迷方独沦误，伐木清江湄，设置守毚兔。】 

　　○白下 

　　白下西风落叶侵，重来此地一登临。清笳皓月秋依垒，野烧寒星夜出林。万古河山应有主，频年戈甲苦相寻。从教一掬新亭泪，江水平添十丈深。

　　○重谒孝陵 

　　旧识中官及老僧，相看多怪往来曾，问君何事三千里，春谒长陵秋孝陵？

　　○赠林处士古度 

　　老者人所敬，于今乃贱之，临财但苟得，不复知廉维。五官既不全，造请无虚时。赵孟语谆谆，烦乱不可治。期颐悲褚渊，耄齿嗟苏威。以此住人间，动辄为世嗤。嶷嶷林先生，自小工文辞。彬彬万历中，名硕相因依。高会白下亭，卜筑清溪湄；同心游岱宗，谊友从湘累。江山忽改色，草木皆枯萎。受命松柏独，不改青青姿。今年八十一，小字书新诗。方正既无诎，聪明矧未衰。吾闻王者兴，巡狩名山来。百年且就见，况德为人师。唯此耇成人，皇天所慭遗。以洗多寿辱，以作邦家基。
　　【 汉书东方朔传：老者人所敬也。　　南史褚渊传：齐受禅，拜司徒，宾客满坐，其兄照叹曰：「彦回少立名行，何意披猖至此！门户不幸，复有今日之拜。使彦回作中书郎而死，不当是一名士邪？名德不昌，乃复有期颐之寿。」隋书苏威传：大唐秦王平王充，坐于东都闾阖门内，威请谒见，称老病不能拜起。王遣人数之曰：「公隋朝宰辅，政乱不能匡救，遂令品物涂炭，君弒国亡。见李密、王充皆拜伏舞蹈。今既老病，无劳相见也。」寻归长安，至朝堂请见，又不许。卒于家，年八十八。　庄子：受命于地，唯松柏独也，冬夏青青。　书康诰：汝丕远惟商耇成人。　庄子：多寿则多辱。】 

　　○羌胡引 

　　今年祖龙死，乃至明年亡。佛狸死卯年，却待辰年戕。历数推迁小嬴缩，天行有余或不足。东夷跳梁历三世，四十五年称伪帝。牂牁越巂入舆图，两戒山河归宰制。隹兵不祥，天道好还，为贼自贼、为残自残。我国金瓯本无缺，乱之初生自夷孽。征兵以建州，加饷以建州，土司一反西蜀忧，妖民一唱山东愁，以至神州半流贼，谁其嚆矢繇夷酋。四入郊圻躏鲁齐，破邑屠城不可数，刳腹绝肠，折颈折颐，以泽量尸。幸而得囚，去乃为夷。夷口呀呀凿齿锯，牙建蚩旗乘莽车。视千城之流血，拥艳女兮如花。呜呼！夷德之残如此，而谓天欲与之国家，然则苍苍者，其果无知也耶！或曰完颜氏之兴，不亦然与？中国之弱，盖自五代，宋与契丹，为兄与弟。上告之明神，下传之子孙，一旦与其属夷，攻其主人，是以祸成于道君，而天下遂以中分。然而天监无私，余殃莫赎，汝水云昏，幽兰景促。彼守绪之遗骸，至临安而埋狱。子不见夫五星之丽天，或进或退，或留或疾。大运之来，固不终日。盈而罚之，动而蹶之，天将弃蔡以壅楚，如欲取而故与。力尽敝五材，火中退寒暑。汤降文生自不迟，吾将翘足而待之。

　　○赠黄职方师正 【 建阳人】 

　　黄君济川才，大器晚成就。一出事君王，牧马踰岭岫。元臣举国降，羽葆蒙尘狩。崎岖遂奔亡，空山侣猿狖。萧然冶城侧，穷巷一廛僦。数口费经营，索饭兼穉幼。清操独介然，片言便拂袖。常思驱五丁，一起天柱仆。微诚抱区区，时命乃大谬。南望建阳山，荒阡余石兽。生违鹿柴居，死欠狐丘首。矢口为诗文，吐言每奇秀。扬州九月中，煨芋试新酎。猛志雷破山，剧谈河放溜。否终当自倾，伫待名贤救。落落我等存，一绳维宇宙。

　　○元日 【 已下重光赤奋若】 

　　雰雪晦夷辰，丽日开华始。穷阴毕除节，复旦临初纪。 【 夷历元日先大统一日。】 行宫刊木间，荜路山林里。云气谁得窥，真龙自今起。天王未还京，流离况臣子。奔走六七年，率野歌虎兕。行行适吴会，三径荒不理。鹏翼候扶摇，鲲鬐望春水。颓龄尚未衰，长策无中止。

　　○杭州 

　　宋世都临安，江山已失据，犹夸天目山，龙翔而凤翥。重江险足凭，百货东南聚，于此号行都，六帝銮舆驻。西输楚蜀资，北拥淮海戍。湖光映罘罳，山色连宫树。两国罢干戈，君臣日游豫。襄樊一陷没，千里无完固。梵呗响殿庭，番僧抇陵墓。天运亦何常，以此思其惧。
　　浙西钱谷地，不以封宗室。南渡始侨藩，懿亲藉丞弼。序非涿郡疎，德则琅邪匹。如何负扆谋，苍黄止三日。那肱召周军，北庭王卫律。所以敌国人，尽得我虚实。青丝江上来，朱邸城中出。一代都人士，尽屈旃裘厀。谁为斩逆臣，一奋南史笔。
　　【 北齐书高阿那肱传：后主还邺，侍卫逃散，惟那肱及内官数十骑从行。后主走度太行，令那肱以数千人投济州关，仍遣觇候，每奏云：「周军未至，且在青州集兵，未须南行。」及周将军尉迟逈至关，肱遂降。时人皆云：「肱表款周武，必仰生致齐主。故不速报兵至，使后主被擒。」肱至长安，授大将军，封郡公，为隆州刺史。诛。】 

　　○禹陵 

　　大禹巡南守，相传此地崩。礼同虞帝陟，神契鼎湖升。窆石形模古，墟宫世代仍。探奇疑是穴，考典或言陵。玉帛千年会，山河一气凭。御香来敕使，主守付髡僧。树暗岩云积，苔深壑雨蒸。鸺鹠呼冢柏，蝙蝠下祠灯。余烈犹于越，分封并■〈木巳〉鄫。国诒明德胙，人有霸图称。往者三光坠，江干一障乘。投戈降北固，授孑守西兴。冲主常虚己，谋臣动自矜。普天皆爵禄，无地使贤能。合战山回雾，穷追海践冰。蠡城迷白草，镜沼烂红菱。樵采冈林徧，弓刀坞壁增，遗文留仆碣，仄径长荒藤。望古频搔首，嗟今更抚膺。会稽山色好，凄恻独攀登。 
　　【 史记越世家赞：越世世为公侯，盖禹之余烈也。　　周语：有夏虽衰，杞、郐犹在。　　左传：授师孑焉以伐随。　　通鉴：慕容皝攻慕容仁，时海冻，皝自昌黎东践冰而进。　越绝书：防坞者，越所以遏吴军也。杭坞者，句践杭也。二百石长员，卒七，士人度之会夷。】 

　　○宋六陵 

　　六陵饶荆榛，白日愁春雨。山原互起伏，井邑犹成聚。偃折冬青枝，哀哀叫杜宇。海水再桑田，江头动金鼓。蹑屩一迁逡，泪洒攒宫土。
　　【 楚辞九章：迁逡次而勿驱兮，聊假日以须时。洪兴祖补注：「迁逡，犹逡巡，行不进貌。逡，七旬反。」】 

　　○颜神山中见橘 

　　黄苞绿叶似荆南，立雪凌寒性自甘。但得灵均长结伴，颜神山下即江潭。

　　○三月十九日有事于攒宫时闻缅国之报 【 已下玄黓摄提格】 

　　此日空阶荐一觞，轩台云气久芒芒。时来夏后还重祀，识定凡君自未亡。宿鸟乍归陵树稳，春花初放果园香。年年沾洒频寒食，咫尺龙髯近帝旁。
　　【 庄子：楚王与凡君坐，少焉，楚王左右曰「凡亡者三」，凡君曰：「凡之亡也，不足以丧吾存。夫凡之亡，不足以丧吾存，则楚之存不足以存存，由是观之，则凡未始亡，而楚未始存也。」　　三辅黄图，安陵有果园。】 

　　○古北口 

　　汉家亭障接山南，光禄台空倚夕岚。戍卒耕田烽火寂，唯余城下一茅庵。岁岁飞鸿出口迥，年年采木下川来。山中鹿角都除却，便似函关日夜开。白发黄冠老道流，自言家世小兴州。一从移向山南住，吹角孤城二百秋。 【 永乐初，弃大小兴州。】 雾灵山上杂花生，山下流泉入塞声。却恨不逢张少保，碛南犹筑受降城。 【 雾灵山在曹家寨边外，嘉靖初，巡抚王大用欲赂三卫取其山城之，不果。】 

　　○五十初度时在昌平 

　　居然濩落念无成，隙驷流萍度此生。远路不须愁日暮，老年终自望河清。常随黄鹄翔山影，惯听青骢别塞声。举目陵京犹旧国，可能钟鼎一扬名。

　　○北岳庙 

　　曲阳古名邦，今日称下县。岳祠在其中，巍峨奉神殿。体制匹岱宗，经营自雍汴。鹤驾下层霄，宸香閟深院。睒晹鬼目狞，盘蹙松根转。白石睇穹文，丹楹仰流绚。肇典在有虞，望秩群神徧。时巡岁即暮，归格牲斯荐。自此沿百王。彬彬着纪传。恒山跨北极，自古无封禅。赖以镇华戎，帝王得南面。河朔多强梁，燕云屡征战。赫赫我阳庚，区分入邦甸。告祈无阙事，降福蒙深眷。周封乔岳柔，禹别高山奠。疆吏少干城，神州姿奔践。祠同宋社亡， 【 时岳祀移浑源州。】 祭卜伊川变。再拜出庙门，呜呼泪如霰。
　　【 左太冲吴都赋：忘其所以睒旸，失其所以去就。李善注：「说文曰：睒，蹔视也；旸，疾视也。」　　旧唐书张嘉贞传：为定州刺史，至州，于恒岳庙中立颂，自为文书于石为碑，用白石为之，素质黑文，甚为奇丽。今碑在庙中。　　汉书郊祀志：周显王之四十二年，宋太邱社亡。】 

　　○井陉 

　　水折通燕海，山盘上赵陉。权谋存史册，险绝着图经。瞰下如临井，凭高似建瓴。壑冰当路白，窑火出林青。颇忆三分国，曾观九地形。秦师踰上党，齐卒戍荧庭。独此艰方轨，于今尚固扃。 【 井陉之道，春秋战国用兵未有由之者。自王翦韩信伐赵，始开此路。而魏道武伐燕，使公孙兰栗磾帅步骑二万，自太原开井陉关路袭燕慕容宝于中山，于今遂为通涂。】 连恒开晋索，指昴逼虞星。乞水投孤戍，炊藜舍短亭。却愁时不会，天地一流萍。
　　【 左传襄二十三年：齐侯伐晋，张武军于荧庭，戍郫邵，封少水，以报平阴之役。　　定四年：命以唐诰而封于夏墟，启以夏政，疆以戎索。】 

　　○一雁 

　　一雁度汾河，河边积雪多。水枯清涧曲，风落介山阿。塞上愁书信，人间畏网罗。覆车方有粟，饮啄意如何。

　　○尧庙 

　　旧俗陶唐后，严祠古道边。土阶依玉座，松栋冠平田。霜露空林积，丹青彩笔鲜。垂裳追上理，历象想遗篇。鸟火频推革，山龙竟弃捐。汾方风动壑，姑射雪封颠。典册沦幽草，文章散暮烟。滔天非一族，猾马已三传。岁至浇村酒，人贫阙社钱。相逢华发老，犹记汉朝年。
　　【 符子：尧曰：「余坐华殿之上，森然而松生于栋，余立棂扉之内，霏然而云生于牖。」诗：彼汾一方。】 

　　●亭林诗集卷之四 

　　元旦 
　　霍山 
　　书女娲庙 
　　晋王府 
　　赠傅处士山 
　　又酬傅处士次韵 
　　陆贡士来复 
　　咏史 
　　李克用墓 
　　五台山 
　　酬李处士因笃 
　　雨中送申公子涵光 
　　酬史庶常可程 
　　汾州祭吴炎潘柽章二节士 
　　寄潘节士之弟耒 
　　王官谷 
　　蒲州西门外铁牛 
　　潼关 
　　华山 
　　骊山行 
　　长安 
　　干陵 
　　楼观 
　　将去关中别中尉存杠于慈恩寺塔下 
　　后土祠 
　　龙门 
　　自大同至西口四首 
　　孟秋朔旦有事于攒宫 
　　赠孙征君奇逢 
　　酬程工部先贞 
　　寄刘处士大来 
　　朱处士彝尊过余于太原东郊赠之 
　　屈山人大均自关中至 
　　重过代州赠李处士因笃在陈君上年署中 
　　偶题 
　　出雁门关屈赵二生相送至此有赋 
　　应州 
　　重至大同 
　　得伯常中尉书却寄并示朱烈王太和二门人 
　　淮上别王生略 
　　赠萧文学企昭 
　　曲周拜路文贞公祠 
　　德州过程工部 
　　过苏禄国王墓 
　　赴东六首 
　　子德李子闻余在难特走燕中告急诸友人复驰至济南省视于其行也作诗赠之 
　　赠同系阎君明锋先出 
　　为黄氏作 
　　楼桑庙 
　　三月十二日有事于攒宫同李处士因笃 
　　赠李贡士嘉时年八十 
　　邯郸 
　　邢州 
　　自大名至保定子德已先一月西行赋寄 
　　亡友潘节士之弟耒远来受学兼有投诗答之 
　　述古 
　　德州讲易毕奉柬诸君 
　　挽殷公子岳 
　　寄张文学弨时淮上有筑堤之役 
　　双雁 
　　夏日 
　　秋风行 
　　静乐 
　　太原寄王高士锡阐 
　　盂县北有藏山云是程婴公孙杵臼藏赵孤处 
　　读李处士颙襄城纪事有赠 
　　寄杨高士瑀 
　　齐祭器行 
　　题李先生矩亭 
　　瓠 
　　土门旅宿 
　　燕中赠钱编修秉镫 
　　先妣忌日 
　　哭程工部 
　　有叹 
　　哭归高士

　　○元旦 【 已下昭阳单阏】 

　　平明遥指五云看，十九年来一寸丹。合见文公还晋国，应随苏武入长安。驱除欲淬新硎剑，拜舞思弹旧赐冠。更忆尧封千万里，普天今日望王官。
　　【 庄子：今臣之刀十九年矣，所解数千年矣，而刀刃若新发于硎。】 

　　○霍山 

　　霍山古帝畿，崔嵬据汾左，东环太行趋，北负恒山坐。幽泉迸雷出，奇峰挟云堕。百物饶姿容，名花献千朵。庙食当山阿，重门奠磊砢。像设犹古先，冠裳蒙堀堁。春雪覆松杉，堂基对蓬颗。主守各散亡，空室无一锁。五镇称副岳，亦能降淫祸。岂忘帝王朝，时陟高山堕。黍稷既非馨，趋将况云惰。神人一失职，庶事交丛脞。有寺号兴唐，近在祠东埵。昔日义旗来，列宿纷■〈施，可代也〉■〈施，多代也〉。更念七雄时，晋卿特么么。茫然二节竹，刻期兆犹果。宝命何迩封，四荒无不可。再拜霍山神，惟神实知我。
　　【 旧唐书高祖纪：师次灵石，隋武牙郎将宋老生屯霍邑以拒义师。会霖雨积旬，馈运不给，有白衣老父诣军门曰：「余为霍山神使谒唐皇帝，曰：八月雨止，路出霍邑东南，吾当济师。」高祖曰：「此神不欺赵无恤，岂负我哉！」八月辛巳，高祖引师趋霍邑，斩宋老生。　史记赵世家：襄子奔晋阳，原过从，后，至于王泽，见三人，自带以上可见，自带以下不可见。与原过竹二节，莫通。曰：「为吾以是遗赵毋恤。」原过既至，以告襄子。襄子斋三日，亲自剖竹，有朱书曰：「赵毋恤，余霍泰山山阳侯天使也。三月丙戌，余将使女反灭知氏，女亦立我百邑，余将赐女林胡之地。」襄子既并知氏，遂祠三神于百邑，使原过主霍泰山祠祀。　　左传昭九年：吾何迩封之有。　尔雅：觚竹、北户、西王母、日下谓之四荒。】 

　　○书女娲庙 

　　吁嗟乎！三代以后，天倾西北不复补。但见悲风淅淅吹，终古日月星辰若缀旒，赤黄青白交旁午。北极偏高南极低，四时错迕乖寒暑。城沦洪水海成田，六鳌簸荡中流柱。羲和益稷不任事，画州造历迷尧禹。弯弓不射九日落，苍苍列象生毛羽。仁人志士久郁邑，精卫空费西山土。排天门，荡地户，见天皇与天姥。五色之石空斒斓，道旁委弃无人取。长人十二来临洮，符姚刘石相雄豪。天竺之书入中国，三千弟子多其曹。凉州龟兹奏宫庙，汉魏雅乐随波涛。花门吐蕃日侵轶，天子数出长安逃。人似鱼虾随水落，世以东南为大壑。一半乾坤长草莱，山南代北虚城郭。百年旧迹邈难记，遗宫别寝屯狐貉。至今赵城之东八里有冢尚崔嵬，不见娲皇来制作。里人言是古高禖，万世昬姻自此开。华渚虹藏河马去，三皇五帝愁胚胎。奇功异事不可问，汾边山下余芦灰。惟天生民，无主乃乱，必有圣人，以续周汉。如冬复如春，日月如更旦。剥复相乘除，包牺肇爻彖。不见风陵之堆高突兀，没入河中寻复出，天回地转无多日。
　　【 列子：龙伯之国有大人，一钓而连六鳌，于是岱舆员矫二山流于北极，沈于大海。　　路史：古高禖祀女娲。　　唐书五行志：天宝十三载，虢州閺乡县界黄河中女娲墓，因大雨晦冥失其所在。干元元年六月一日夜，河滨人家忽闻风雨声，晓见其墓涌出，上有双柳树，下有巨石，二柳各长丈余，今谓之风陵堆。】 

　　○晋王府 

　　卜雒方迁鼎，封唐次翦珪。国分河华北，星主实沈西。攘狄威名重，垂昆敬德跻。宠光延白屋，惠泽普黔黎。别殿俄传燧，深宫早听鼙。梯冲临玉壁，戈旝绕铜鞮。井竭龙池水，梁空燕垒泥。圃花游鹿采，山木化鹃啼。国语春秋志，贤王暇日题。 【 壁上大书楚语灵王为章华之台一篇。】 定知慈俭理，得与禹汤齐。玉叶衣冠尽，金刀姓字迷。那堪梁苑草，春日更萋萋。
　　【 张衡西京赋：左暨河华。　　唐六典：玄宗所居隆庆坊宅之东，有井，忽涌为小池，周袤十数丈，常有云气或黄龙出其中。至景龙中，潜复出水，其沼浸广，里中人悉移居，遂鸿洞为龙池。】 

　　○赠傅处士山 

　　为问明王梦，何时到傅岩？临风吹短笛，劚雪荷长镵。老去肱频折，愁深口自缄。相逢江上客，有泪湿青衫。

　　○又酬傅处士次韵 

　　清切频吹越石笳，穷愁犹驾阮生车。时当汉腊遗臣祭，义激韩雠旧相家。陵阙生哀回夕照，河山垂泪发春花。相将便是天涯侣，不用虚乘犯斗槎。
　　愁听关塞遍吹笳，不见中原有战车。三户已亡熊绎国，一成犹启少康家。苍龙日暮还行雨，老树春深更着花。待得汉庭明诏近，五湖同觅钓鱼槎。
　　【 楚辞离骚：及少康之未家兮。】 

　　○陆贡士来复 【 武进人】 述昔年代许舍人曦草疏攻郑鄤事

　　雒蜀交争党祸深，宵人何意附东林。然犀久荷先皇烛，射隼能忘侠士心。梅福佯狂名字改，子山流落毛侵。愁来忽遇同方友，相对支床共越吟。
　　【 庾信哀江南赋：年始二毛，即逢丧乱。】 

　　○咏史 

　　永嘉一蒙尘，中原遂翻覆。名弧石勒诛，触眇苻生戮。哀哉周汉人，离此干戈毒。去去王子年，独向深岩宿。

　　○李克用墓 【 在代州西八里】 

　　唐纲既不振，国姓赐沙陀，遂据晋阳宫，表里收山河。朱温一篡弒，发愤横琱戈。虽报上源雠，大义良不磨。竟得扫京雒，九庙仍登歌。伶官陨庄宗，爱婿亡从珂。传祚颇不长，功名诚足多。我来雁门郡，遗冢高嵯峨。寺中设王像，绯袍熊皮鞾。旁有黄衣人，年少神磊砢。想见三垂冈，百年泪滂沱。敌人亦太息，如此孺子何。千载赐姓人，流汗难重过。
　　【 五代史唐本纪：存勖，克用长子也。初，克用破孟方立于邢州，还军上党，置酒三垂冈，伶人奏百年歌，至于衰老之际，声辞甚悲，坐上皆凄怆。时存勖在侧，方五岁，克用慨然捋须，指而笑曰：「吾行老矣，此奇儿也。后二十年，其能代我战于此乎！」及克用卒，存勖即王位，梁人围潞州，王乃出兵，趋上党，行至三垂冈，叹曰：「此先生置酒处也。」会天大雾，昼暝，兵行雾中，攻其夹城，破之，梁军大败，凯旋告庙。】 

　　○五台山 

　　东临真定北云中，盘薄幽并一气通。欲得宝符山上是，不须参礼化人宫。

　　○酬李处士因笃 

　　三晋阸河山，登览苦不畅。我欲西之秦，潜身睨霸王。一朝得李生，词坛出飞将。撝呵斗极回，含吐黄河涨。上论周汉初，规模迭开创。以及文章家，流传各宗匠。道术病分门，交游畏流宕。朋党据国中，雌黄恣腾谤。吾道贵大公，片言折邪妄。论事如造车，欲决南辕向；观人如列鼎，欲察神奸状。稍存俞咈词，不害于喁唱。君无曲学阿，我弗当仁让。更读诗百篇，陡觉神采壮。 【 游五台山诸作。】 先我入深岩，嵚崟剖重嶂。高披地络文，下挈竺干藏。大气橐山川，雄风被边障。泚笔作长歌，临岐为余贶。自哂同坎鼃，难佐北溟浪。惟此区区怀，颇亦师直谅。窃闻关西士，自昔多风尚。豁达贯古今，然诺坚足仗。如君复几人，可惬平生望？东还再见君，床头倒春酿。

　　○雨中送申公子涵光 

　　十载相逢汾一曲，新诗历落鸣寒玉。悬瓮山前百道泉，台骀祠下千章木。登车冲雨马频嘶，似惜连钱锦障泥。并州城外无行客，且共刘琨听夜鸡。

　　○酬史庶常可程 

　　伊尹适有夏，太公之朝歌，吾侪亦此时，将若苍生何。跨驴入长安，七贵相经过。不敢饰车马，资用防其多。岂无取诸人，量足如饮河。顾视世间人，夷清而惠和。丈夫各有志，不用相讥诃。君今寓高都，连山阻巍峨。佳诗远寄将，建安激余波。想见萧寺中，抱膝苦吟哦。古人尚酬言，亦期相切蹉。愿君无受惠，受惠难负荷。愿君无倦游，倦游意蹉跎。
　　【 书序：伊尹去亳适夏，既丑有夏，复归于亳。　黄氏日钞：柳子厚平淮夷雅「威命是荷」，音何。注引左传昭七年「弗克负荷」，平声。按后汉书班超传赞、魏嵇康答二郭诗、晋潘岳河阳县作、刘琨答卢谌诗，并作平声。】 

　　○汾州祭吴炎潘柽章二节士 

　　露下空林百草残，临风有恸奠椒兰。韭溪 【 二子所居。】 血化幽泉碧，蒿里魂归白日寒。一代文章亡左马，千秋仁义在吴潘。巫招虞殡俱零落，欲访遗书远道难。
　　【 楚辞九辩：白露既下百草兮，奄离披此梧楸。　宋书孝义传：王韶之赠潘综吴逵诗：「仁义伊在，惟吴惟潘。心积纯孝，事着艰难。投死如归，淑问若兰。」左传哀十一年：公孙夏命其徒歌虞殡。】 

　　○寄潘节士之弟耒 

　　笔削千年在，英灵此日沦。犹存太史弟，莫作嗣书人。门户终还汝，男儿独重身。裁诗无寄处，掩卷一伤神。

　　○王官谷 

　　士有负盛名，卒以亏大节。咎在见事迟，不能自引决。所以贵知几，介石称贞洁。唐至昭宗时，干戈满天阙，贤人虽发愤，无计匡杌陧。邈矣司空君，保身类明哲。坠笏雒阳墀，归来卧积雪；视彼六臣流，耻与冠裳列。遗像在山厓，清风动岩穴。堂茆一亩深，壁树千寻绝。不复见斯人，有怀徒郁切。

　　○蒲州西门外铁牛 

　　唐代浮梁处，遗牛制尚新。一朝移岸谷，千载困风尘。失水鼋鼍没，依城鹳雀邻。 【 旧有鹳雀楼，在城西南黄河中高阜处，时有鹳雀栖其上，遂名。后为河流冲没，即城角楼名之，以存其迹。】 应无丞相问，傥与牧童亲。世变形容老，年深战伐频。无穷怀古意，舍尔适西秦。
　　【 竹书纪年：周穆王三十七年伐楚，起师，至于九江，叱鼋鼍以为梁。江淹恨赋：方驾鼋鼍以为梁。　宁戚饭牛歌：吾将舍尔相齐国。】 

　　○潼关 

　　黄河东来日西没，斩华作城高突兀。关中尚可一丸封，奉诏东征苦仓卒。紫髯岂在青城山，白骨未收殽渑间。至今秦人到关哭，泪随河水无时还。
　　【 陆游姚平仲传：钦宗即位，金人入寇，平仲请出死士斫营，不利。遂乘青骡亡命至青城山上清宫，留一日，复入大面山，乃解纵所乘骡，得石穴以居。朝廷数下诏物色求之，弗得也。干道、淳熙间始出，至丈人观道院，自言如此。年八十余，紫髯郁然长数尺。】 

　　○华山 

　　四序乘金气，三峰压大河。巨灵雄赑屃，白帝俨巍峨。地劣窥天井，云深拜斗阿。夕岚开翠巘，初月上青柯。欲摘星辰堕，还虞虎豹诃。正冠朝殿阖，持杖叱羲和。势扼双崤壮，功从驷伐多。未归桃塞马，终负鲁阳戈。山鬼知秦帝，蛮王属赵佗。出关收楚魏，浮水下江沱。老尚思三辅，愁仍续九歌。唯应王景略，岁晚一来过。
　　【 华岳志：青柯坪西有峰插天，名曰北斗坪，盖毛女拜斗得仙之地也。　　楚辞招魂：虎豹九关。　　谢朓和王著作八公山诗：一别阻汉坁，双崤望河澳。　　水经注：湖水出桃林塞之夸父山。武王伐纣，天下既定，王及岳滨，放马华阳，散牛桃林，即此处也。其中多野马。史记淮阴侯传：汉二年，出关收魏、河南，韩、殷王皆降。　苏代传：蜀地之甲，乘船浮于汶，乘夏水而下江，五日而至郢。汉中之甲，乘船出于巴，乘夏水而下汉，四日而至五渚。　晋书：王猛隐于华阴山，怀佐世之志，希龙颜之王，敛翼待时，候风云而后动。】 

　　○骊山行 

　　长安东去是骊山，上有高台下有泉。前有幽王后秦始，覆车在昔良难纪。华清宫殿又何人，至今流恨池中水。君不见天道幽且深，败亡未必皆荒淫；亦有英君御区宇，终日忧勤思下土，贤妃助内咏鸡鸣，节俭躬行迈往古。一朝大运合崩颓，三宫九市横豺虎。玄宗西幸路仍迷，宜臼东迁事还沮。我来骊山中哽咽，四顾彷徨无可语。伤今吊古怀坎轲，鸣呼其奈骊山何！
　　【 通鉴唐敬宗纪：上欲幸骊山温汤，左仆射李绛、谏议大夫张仲方等屡谏不听，拾遗张权舆伏紫宸殿下叩头谏曰：「昔周幽王幸骊山为犬戎所杀，秦始皇葬骊山国亡，玄宗宫骊山而禄山乱，先帝幸骊山享年不长。」上曰：「骊山若此之凶邪？我宜一往以验彼言！」】 

　　○长安 

　　东井应天文，西京自炎汉。都城北斗崇，渭水银河贯。千门旧宫掖，九市新廛闬。云生百子池，风起飞廉观。呼韩拜殿前，颉利俘桥畔。武将把雕戈，文人弄柔翰。遗迹俱烟芜，名流亦星散。愁闻赤眉人，再听渔阳乱。论都念杜笃，去国悲王粲。积雨乍开褰，凄其秋已半。惆怅远行人，单衣裁至骭。
　　【 史记秦始皇纪：为复道，自阿房渡渭，属之咸阳，以象天极阁道绝汉抵营室也。　　后汉书杜笃传：上奏论都赋。】 

　　○干陵 

　　代运当中绝，房帏召女戎，诛锄宗子尽，罗织庶僚空。典祏迁新主，司筵扫故宫。贞符疑改卜，大礼竟升中。复子仍明两，登遐获令终。弥缝由密勿，回干赖元功。祔庙尊亲并，因山宅兆同。至今寻史传，犹想狄梁公。
　　【 周礼：司几筵下士二人。　　陆机汉高帝功臣颂：三灵改卜。】 

　　○楼观 

　　颇得玄元意，西来欲化胡。青牛秋草没，日暮独踌躇。

　　○将去关中别中尉存杠于慈恩寺塔下 

　　廓落悲王子，栖迟爱友朋。荒郊纡策马，猎径傍鞴鹰。土室人稀到，衡门客少应。倾壶频进酒，散帙每挑灯。叹昔当忧患，先人独战兢。薄田遗豆麧，童阜剩薪蒸。疾病嗟年老，虔恭尚夙兴。芋魁收蜀郡，瓜种送东陵。世业为奴有，空名任盗憎。幸余忠厚福，犹见子孙承。渭水徂年赤，岐山一夜崩。低头从灶养，脱迹溷林僧。毒计哀坑赵，淫刑虐用鄫。忠魂依井植，碧血到泉凝。 【 贼陷西安，令弟存柘投井死。】 困鬣时防罟，惊禽早避矰。屡扪追驷舌，莫运击蛇肱。谬忝师资敬， 【 中尉子及甥皆执经于余。】 多将气谊凭。深情占复始，积德望高升。子建工诗早，河间好学称。堂垣逾旧大，国邑与前增。九鼎知犹重，三光信有征。沈埋随剑玺，变化待鲲鹏。树落龙池雪，风悬雁塔冰。更期他日会，拄杖许同登。
　　【 易升大象：地中生木，君子以顺德，积小以高大。　　谢灵运和伏武昌登孙权故城：炎灵遗剑玺。】 

　　○后土祠 【 有序　已下阏逢执徐】 

　　【 汉孝武所立后土祠，在今荣河县北十里，地名鄈上，或曰脽上，史所云幸河东祠后土者，盖屡书焉。其后宣、元、成三帝及唐、宋二宗，皆尝亲幸。以及国朝，虽不亲祀典，而历代相传，宫殿之巍峨，像设之庄静，香火之骈阗，未尝废也。岁阏逢执徐王正五日，予至其下，庙祝云：距此十五年，为黄河所啮，神宇圯焉，乃徙像于东南二里坡下，今所谓行宫者。而古柏千章，尽伐之以充改造之用，庙未成而木尽矣。是日大雪，令祝引导，策马从之，逶迤而登，则坊门墀庑宛然。东有大宁宫，亦存遗址，惟正殿及秋风、洗妆二楼皆已荡然，为断崖绝壑，而王文正旦之碑犹卧雪中，不能洗而读也。怆然有感，乃作是诗。】 
　　【 汉书武帝纪：元鼎四年十一月甲子，立后土祠于汾阴脽上。师古曰：「脽者，以其形高起如人尻脽，故以名云。一说此临汾水之上，地本名鄈，音与葵同，彼乡人呼葵音如谁，故转而为脽字耳，故汉旧仪云葵上。」】 

　　灵格移鄈上，洪流圮故宫。事同沦泗鼎，时接堕天弓。古木千章尽，层楼百尺空。地维疑遂绝，皇鉴岂终穷。髣髴神光下，昭回治象通。雄才应有作，洒翰续秋风。

　　○龙门 

　　亘地黄河出，开天此一门。千秋凭大禹，万里下昆仑。入庙焄蒿接，临流想象存。无人书壁问，倚马日将昏。
　　【 王逸楚辞天问序：仰见图画，因书其壁，呼而问之。】 

　　○自大同至西口四首 

　　旧府荒城内，颓垣只四门。先朝曾驻跸，当日是雄藩。彩帛连楼满，笙歌接巷繁。一逢三月火，惟吊国殇魂。
　　落日林胡夜，南风盛乐春。地当天北极，山是国西邻。冠带中原隔，金缯异域亲。武灵遗策在，犹可制秦人。
　　【 宋白续通典：唐振武军，汉定襄郡之盛乐也。在阴山之阳，黄河之北，后魏所都盛乐是也。在唐朔州北三百余里。史记赵世家：主父欲从云中九原直南袭秦。】 
　　骏骨来蕃种，名茶出富阳。年年天马至，岁岁酪奴忙。蹴地秋云白，临垆早酎香。和戎真利国，烽火罢边防。
　　【 礼记月令：孟夏，天子饮酎。注：「酎之言醇也，谓重酿之酒也。」楚辞大招：四酎并孰。】 
　　旧说丰州好，于今号「板升」。印盐和菜滑，挏乳入茶凝。塞北思唇齿，河东问股肱。独余京雒叟，终日戍楼凭。
　　【 旧唐书唐休璟传：超拜丰州司马。永淳中，突厥围丰州，都督崔智辨战殁。朝议欲罢丰州，徙百姓于灵、夏。休璟以为不可，上书曰：「丰州控河遏贼，实为襟带，自秦、汉以来，列为郡县，田畴良美，尤宜耕牧。隋季丧乱，不能坚守，乃迁徙百姓就宁、庆二州，致使戎羯交侵，乃以灵、夏为边界。贞观之末，始募人以实之，西北一隅，方得宁谧。今若废弃，则河旁之地复为贼有，灵、夏等州人不安业，非国家之利也。」朝廷从其言，丰州复存。　唐书：丰州九原郡贡印盐。　　汉书礼乐志：给大官挏马酒。李奇曰：「以马乳为酒，撞挏乃成也。」】 

　　○孟秋朔旦有事于攒宫 

　　秋色上陵垧，新松夹殿青。草深留虎迹， 【 茂陵宝城内获二虎。】 山合绕龙形。放犊朝登垄，司香月扫庭。不辞行潦荐，髣髴近惟馨。

　　○赠孙征君奇逢 

　　海内人师少，中原世运屯。微言垂旧学，懿德本先民。早岁多良友，同时尽诤臣。苍黄悲诏狱，慷慨急交亲。 【 天启中，左光斗魏大中周顺昌三君被逮至京，君为周旋营救，不辟祸患。】 党锢时方解，儒林气始申。明廷来尺一，空谷贲蒲轮。未改幽栖志，聊存不辱身。名高悬白日，道大屈黄巾。卫国容尼父，燕山住子春。门人持笈满，郡守式庐频。竹柏心弥劲，陶镕化益醇。登年几上寿，乐道即长贫。尚有传经日，非无拜老辰。伏生终入汉，绮里只辞秦。自媿材能劣，深承意谊真。惟应从卜筑，长与讲堂邻。

　　○酬程工部先贞 【 已下旃蒙大荒落】 

　　绵上耕山日，青门灌圃时。怀人初有叹，裂素便成辞。一雁陵秋阔，双鱼入水迟。任城楼突兀，大野泽参差。物象今来异，天心此际疑。风沙春气乱，彗孛夜芒垂。见魃当郊舞，闻人叫庙嘻。频翻坤轴动，乍鬬日轮亏。水竭愁鱼鳖，山空困鹿麋。伤心犹赋敛，举目尽流离。旅计真无奈，朋欢可更追。秋吟酬鲍照，日饮对袁丝。蛬急当轩响，花繁绕砌枝。朱弦弥唱古，白雪每夸奇。剑术人谁学，琴心尔共知。三年嗟契阔，只羽倦差池。尚媿劬劳忆， 【 来诗云：看君行迈劬劳甚】 。还添老大悲。几窥尼父室，独近董生帷。 【 相传德州有董子读书台。】 器忝南金许，文承绣段诒。清风来彩笔，疎韵落芳卮。西蜀玄方草，东周梦未衰。会须陪燕笑，重和邺中诗。
　　【 淮南子：麒麟鬬而日月食。　　宋鲍照有园中秋散诗。　　史记袁盎传：盎兄子种谓盎曰：「南方卑湿，君能日饮，毋苛。」】 

　　○寄刘处士大来 【 已下柔兆敦牂】 

　　刘君东鲁才，颇能究经传。时方浑九流，发愤焚笔砚。久客梁宋间，落落无所见。弃家走关中，自结三秦彦。便居公瑾宅，直上高堂宴。 【 馆李子德家。】 忆昨出门初，朔风洒冰霰，独身跨一驴，力比苍鹰健。崎岖上太行，彳亍甘重趼。一过信陵君， 【 陈君上年。】 下士色无倦。赠别宝刀装，宾僚陪祖饯。麾檝渡蒲津，骏马如奔电。上下五陵间，秦郊与周甸。花残御宿苑，麦秀含元殿。当过韦杜家，早识严徐面。意气何翩翩，交游良可羡。回首忆故人，久滞临淄县。黄尘污人衣，数举西风扇。山东不足居，苦为相知劝。世路况悠悠，穷愁傥能遣。聊裁一幅书，去托双飞燕。
　　【 晋韩延之复刘裕书：假令天长丧乱，九流浑浊。　　世说：庾公在石头，王公在冶城，坐，大风扬尘，王以扇拂尘曰：「元规尘污人。」】 

　　○朱处士彝尊过余于太原东郊赠之 

　　词赋雕镌老，河山骋望频。末流弥宇宙，大雅接斯人。世业推王谢，儒言纂孟荀。书能搜五季，字必准先秦。揽辔长城下，回车晋水滨。秋风吹雁骛，夜月卧麒麟。玉盌人间有，珠襦地上新。吞声同太息，吮笔一酸辛。 【 盗发晋王墓，得黄金数百斤。】 与尔皆椎结，于今且钓缗。羁心萦故迹，殊域送良辰。草没青骢晚，霜浮白堕春。自来贤达士，往往在风尘。

　　○屈山人大均 【 南海人】 自关中至

　　弱冠诗名动九州岛，纫兰餐菊旧风流。何期绝塞千山外，幸有清樽十日留。独漉泥深苍隼没，五羊天远白云秋。谁怜函谷东来后，班马萧萧一敝裘。

　　○重过代州赠李处士因笃在陈君上年署中 

　　雁门春草碧，且复过滹沱。为念离群友，三年愁绪多。鲁酒千锺意不快，龟山蔽目齐都隘。却来赵国访廉颇，还到关中寻郭解。陈君心事望诸俦，吾友高才冠雍州。玉轴香浮铃阁晓，彩毫光照射堂秋。人来楚客三闾后，赋似梁园枚马游。句注山边余旧垒，五原关下临河水。青冢哀笳出汉宫，白登奇计还天子。穷愁那得一篇书，幸有心期托后车。又逐天风归大海，好凭春水寄双鱼。

　　○偶题 

　　六代词人竟若何，风流似比建安多。汤休旧日空门侣，情至能为白纻歌。

　　○出雁门关屈赵二生相送至此有赋 

　　一雁孤飞日，关河万里秋。云横秦塞白，水入代都流。烽火传西极，琴樽聚北州。登高欣有赋，今见屈千牛。
　　赵国佳公子，翩翩又一时。满壶桑落酒，临别重相思。路绝花骢汗，情深越鸟枝。贤兄烦锁钥，边塞寄安危。 【 赵生之兄为雁门参将。】 

　　○应州 

　　灅南宫阙尽，一塔挂青天。法象三千界，华戎五百年。空旛摇夜月，孤磬落秋烟。顿觉诸缘减，临风独洒然。 【 城内木塔，辽清宁二年建。】 
　　【 魏书：太祖天赐三年六月，发八部五百里内男丁筑灅南宫，门阙高十余丈。太宗泰常五年四月丙寅，起灅南宫。】 
　　尚忆沙陀事，明宗此郡生。艰难当乱世，太息轸遗氓。凤彩留荒井，龙文照古城。焚香祝天愿，果得见升平。
　　【 五代史：唐明宗，应州人。志云：州有金凤城，明宗生于此，有金凤井。】 

　　○重至大同 

　　频年落落事孤征，每到穷边一寄情。马迹未能追穆后，虎头空自相班生。风吹白草桑干岸，月照黄沙盛乐城。忽见丹青意惆怅，君看曹霸阸才名。 【 代府中尉俊唽能画。】 

　　○得伯常中尉书却寄并示朱烈王太和二门人 

　　岱云东浮日西晻，下有畸人事铅椠。忽来青鸟衔尺书，月入轩棂灯吐焰。别子三年断音问，敝裘白发空冉冉。引领常睎函谷关，停骖尚忆终南广。濒行把酒送余去，重来何日当分陕。腐儒衰老岂所望，感此深情刻琬琰。担簦百舍不自量，可能再上三峰险。君家贤甥与令嗣，舞雩归咏同曾点。尚论千秋品并堪，以吾一日年犹忝。期君且复忍离愁，勿向流光悲荏苒。

　　○淮上别王生略 【 已下强圉协洽】 

　　子高徒抗手，君独泪沾衣，送我山东去，春空一雁飞。沂山朝霭合，淮水夜灯微。去去怀知己，愁来不可挥。
　　【 孔丛子：子高游赵，平原君客有邹文、李节者与相友善。及将还鲁，诸故人诀既毕，文、节送行，三宿，临别，文、节流涕交颐，子高徒抗手而已。】 

　　○赠萧文学企昭 【 汉阳人】 

　　生年十五余，即与人事接。中更世难婴，书史但涉猎。率尔好为文，蔚然富枝叶。终媿康成学，久旷周孔业。日西岁将晏，行事苦不立。礼堂写六经，庶几犹可及。俗流好郑卫，淫词自亲狎，用以扶道真，十无一二合。出门游万里，踽踽恒负笈。晚得逢萧君，探赜穷鲁汲。车中服子慎，一见语便洽。上考三传讹，独授尼父法。方深得朋喜，岂料归欤急。黄鹤对青山，翩然鼓江檝。浮云翳楚天，引领空于邑。何时复相从，问奇补三箧？惟期夕惕心，不负朋簪盍。
　　【 后汉书郑玄传：戒其子益思曰：「所好群书，率皆腐敝，不得于礼堂写定传与其人，日西方暮，其可图乎？」汉书刘歆传：党同门，妒道真。　　世说：郑玄欲注春秋传，尚未成，时行与服子慎遇，宿客舍，先未相识，服在外车上与人说己注传意，玄听之良久，多与己同。乃就车与语曰：「吾久欲注，尚未了，听君向言，多与吾同，今当尽以所注与君。」遂为服氏注。】 

　　○曲周拜路文贞公祠 

　　凌烟当日记形容，闽海风飙未得从。故里尚留旋马宅，他乡遥起若堂封。 【 公葬吴之洞庭山。】 苔生宋璟祠前碣，雪覆要离墓上松。借问家声谁可似，只今荀氏有双龙。

　　○德州过程工部 

　　海上乘槎客，年年八月来。每逢佳节至，长得草堂开。老桂香犹吐，孤鸿影自回。未论千里事，一见且衔杯。

　　○过苏禄国王墓 【 有序】 

　　【 永乐十五年九月，苏禄国东王来朝，归次德州，病卒。遣官赐祭，命有司营坟，葬以王礼，上亲为文，树碑墓道，留其傔从十人守墓，其后子孙依而居焉。余过之，出祝版一通，乃嘉靖年者，宛然如故，其字体今人亦不能及矣。】 

　　丰碑遥见炳奎题，尚忆先朝宠日磾。世有国人供洒扫，每勤词客驻轮蹄。九河冰壮尨狐出，十二城荒白鹤栖。 【 州北有十二连城。】 下马一为郯子问，中原云鸟正凄迷。

　　○赴东六首 【 有序　已下着雍涒滩】 

　　【 莱人姜元衡讦告其主黄培诗狱，株连二三十人，又以吴郡陈济生忠节录二帙首官，指为余所辑，书中有名者三百余人。余在燕京闻之，亟驰投到，颂系半年，竟得开释，因有此作。】 

　　人生中古余，谁能免尤悔，况余庸驽姿，侧身涉危殆。窫窬起东嵎，长鲸翻渤澥。斯人且鱼烂，士类同禽骇。禀性特刚方，临难讵可改。伟节不西行，大祸何繇解。
　　【 后汉书贾彪传：延熹九年，党事起，太尉陈蕃争之不能得，朝廷寒心，莫敢复言。彪谓同志曰：「吾不西行，大祸不解。」乃入雒阳，说城门校尉窦武、尚书霍谞等使讼之，桓帝以此大赦党人。】 
　　行行过瀛莫，前途憩广川，所遇多亲知，摇手不敢言。尔本江海人，去矣足自全，无为料虎须，危机竟不悛。下有清直水，上有苍浪天。旦起策青骡，夕来至华泉。 【 诗：河水清且直猗。古乐府东门行：上用苍浪天故，下为黄口小儿。】 
　　苦雾凝平皋，浮云拥原隰。峰愁不注高，地畏明湖湿。客子从何来，彷徨市边立。未得诉中情，已就南冠絷。夜半鸺鹠鸣，势挟风雨急。枯鱼问河鲂，嗟哉亦何及。
　　【 古乐府：枯鱼过河泣，何时悔复及，作书与鲂鱮，相教慎出入。】 
　　荏苒四五日，乃至攀髯时。夙兴正衣冠，稽首向园墀。诗人岸狱中，不忘恭敬辞。所秉独周礼，颠沛犹在斯。北斗临轩台，三辰照九疑。可怜访重华，未得从湘累。
　　羲仲殷东方，伶伦和律管。阴崖见白日，黍谷回春煗。柔橹下流澌，轻车度危栈。草木皆欣欣，不觉韶光晚。大造虽无私，熏莸不同产。奈此物性何，鸠化犹鹰眼。
　　天门詄荡荡，日月相经过。下闵黄雀微，一旦决网罗。平生所识人，劳苦云无他。骑虎不知危，闻之元彦和。尚念田昼言，此举岂足多。永言矢一心，不变同山河。
　　【 魏书彭城王勰传：孝文之崩，咸阳王禧谓勰曰：「汝非但辛勤，亦危险至极。」勰对曰：「兄识高年长，故知有夷险，彦和握蛇骑虎，不觉艰难。」宋史田昼传：邹浩谏立刘后得罪，窜新州，昼迎诸涂。浩出涕，昼正色责曰：「使志完隐默，官京师，遇寒疾不汗，五日死矣。岂独岭海之外能死人哉！愿君毋以此举自满，士所当为者，未止此也。」】 

　　○子德李子闻余在难特走燕中告急诸友人复驰至济南省视于其行也作诗赠之 

　　急难良朋节，扶危烈士情。平居高独行，此去为同盟。抚剑来燕市，扬鞭走易京。黄埃随马涨，黑水系船横。救宋裳初裹，囚梁狱未成。盈庭多首鼠，中路复怔营。已涉平原里，遄驱历下城。云浮泉气活，日丽岳林明。夜树蝉初引，晨巢鹊亟鸣。喜犹存卞璞，幸不蹈秦坑。劳苦词难毕，悲欢事忽并。橐饘勤问遗，寝息共论评。发愤皆公正，姱修自幼清。君贤关羽弟，我媿季心兄。将伯呼朝士，同人召友生。诗书仍烬溺，禹稷竟冠缨。颇忆过从数，深嗟岁序更。川岩句注险，池馆蓟邱平。每并登山屐，常随泛月觥。诗从歌伎采，辩使坐宾惊。禄位扬雄小，囊钱赵壹轻。与君俱好遯，于世本无争。史论悲钩党，儒流薄近名。材能尊选愞，仁义怵孤■〈惸，女代忄〉。自得忘年老，聊存处困贞。不才偏累友，有胆尚谈兵。坎窞何当出，虞机讵可撄。殷勤申别款，落莫感精诚。禽海填应满，鳌山抃岂倾。相期非早暮，渭钓与莘耕。
　　【 墨子：公输般为楚设机械以攻宋，墨子闻之，自鲁往，裂裳裹足，日夜不休，十日十夜而至于郢。后汉书邓隲传：惶窘怔营。史记伯夷传：非公正不发愤。　　楚辞招魂：朕幼清以廉洁兮。　　史记季布传：布弟季心，气盖关中，为任侠，长事袁丝，弟畜灌夫籍福之属。　　汉书扬雄传：凡人贱近而贵远，亲见扬子云禄位容貌不能动人，故轻其书。后汉书赵壹传：文籍虽满腹，不如一囊钱。　　楚辞天问：鳌戴山抃。张衡思玄赋：鳌虽抃而不倾。】 

　　○赠同系阎君明锋先出 

　　邹阳方入狱，未上大王书，一遇韩安国，同悲待溺余。春风吹卉木，大海放禽鱼。莫作临岐叹，行藏总自如。

　　○为黄氏作 

　　齐虏重钱刀，恩情薄兄弟。虫来啮桃根，桃树霜前死。

　　○楼桑庙 【 已下屠维作噩】 

　　大雪闭河山，停骖阻燕界。日出见平冈，庙制颇宏大。昭烈南面尊，其旁两侯配。阴森宫前木，芜没畦首菜。遗像缠风尘，荒碑委榛蒯。痛惟初平时，中原已横溃。跳身向荆益，历险诚不悔。终焉嗣汉业，上帝居禋类。独此幽并区，频在衣冠外。不得比南阳，何由望丰沛。尚想旧宅桑，童童状车盖。黄屋既飘飖，霓旌亦杳霭。惟有异代臣，过瞻常再拜。不及二将军，提戈当一队。

　　○三月十二日有事于攒宫同李处士因笃 

　　余生犹拜谒，吾友复同来。筋力愁初减，天颜伫一回。岩云随驭下，寝仗夹车开。未得长陪从，辞行涕泗哀。

　　○赠李贡士嘉 【 故城人】 时年八十

　　居然汉代表遗民，犹向甘陵说党人。久矣泥涂嗟绛县，不妨渔钓老河滨。花香元亮篱前酒，雨垫林宗野外巾。此日耆英谁得似，饮和先作一方春。
　　【 淮南子：不言而能饮人以和。】 

　　○邯郸 

　　赵国地生毛，丛台野火烧。平原与马服，累累葬枯蒿。饥乌啄冬雪，独雁号寒郊。有策无所用，拂拭千金刀。岂闻萧王来，北发渔阳豪。书卧温明殿，苍生正嗸嗸。太息复何言，此身随所遭。
　　【 史记赵世家：民讹言曰：「赵为号，秦为笑，以为不信，视地之生毛。」　汉书五行志：高后元年五月丙申，赵丛台灾。】 

　　○邢州 

　　太行从西来，势如常山蛇，邢洺在其间，控压连九河。唐人守昭义，桀骜不敢过，凭此制山东，腹心实非他。事已遡悲风，芒然吹黄沙。乞食向野人，从之问桑麻。
　　【 旧唐书李抱真传：为昭义军节度使时，田悦、朱滔、王武俊相继反叛，及上幸梁州，抱真独于扰攘倾溃之中，以山东三州外抗群贼，内辑军士，群贼深惮之。】 

　　○自大名至保定子德已先一月西行赋寄 

　　念尔西归日，嗟余望路岐。殊方频邂逅，千里各差池。木落燕台早，霜封华掌迟。秦郊须置驿，莫后郑当时。

　　○亡友潘节士之弟耒远来受学兼有投诗答之 

　　生平不拟托诸侯，吾道仍须历九州岛。落落关河蓬转后，萧萧行李雁飞秋。为秦百姓皆黔首，待汉儒林已白头。何意故人来负笈，艰难千里媿从游。
　　十年离别未言还，楚水枫林极望间。野雀暮归吴季庙，寒涛秋拥伍胥山。人琴已逝增哀涕，笠屩相看失壮颜。独有士龙年最少，一朝词笔动江关。

　　○述古 【 已下上章阉茂】 

　　微言既以绝，一变为从横。下以游侠权，上以刑名衡。六国固蚩蚩，汉兴亦攘攘，不有董夫子，大道何由明。孝武尊六经，其功冠百王。节义生人材，流风被东京。世儒昧治本，一概而相量。于乎三代还，此人安可忘。
　　【 楚辞九章：怀沙同糅玉石兮，一概而相量。】 
　　六经之所传，训诂为之祖。仲尼贵多闻，汉人犹近古。礼器与声容，习之疑可睹。大哉郑康成，探赜靡不举。六艺既该通，百家亦兼取。至今三礼存，其学非小补。后代尚清谈，土苴斥邹鲁，哆口论性道，扪钥同蒙瞽。
　　【 苏子瞻日喻：生而眇者不识日，或告之曰：「日之光如烛。」扪烛而得其形。他日揣钥，以为日也。】 
　　五国并时亡，世道当一变。扫地而更新，三王功可见。鼓琴歌有虞，钓者知其善。区区山泽间，道足开南面。天步未回旋，九州岛待龙战。空有济世心，生不逢尧禅。何必会风云，弟子皆英彦。俗史不知人，寥落儒林传。
　　【 文中子书：五国并时而亡，盖伤先王之道尽坠，故君子大其言，极其败，于是乎扫地而求更新也。子游汾亭上鼓琴，有钓者曰：「美哉琴心也！伤而和，怨而静，在山泽而有廊庙之志。」子骤而歌南风，钓者曰：「嘻！非今日事也，道能利生民，功足济天下，其有虞氏之心乎，不如舜自鼓也，声存而操变矣。」】 

　　○德州讲易毕奉柬诸君 

　　在昔尼父圣，韦编尚三绝；况于章句儒，未晓八卦列。相看五十余，行事无一达。坐见悔吝丛，举足防蹉跌。日昃乃研思，犹幸非大耋。微言讵可寻，斯理庶不灭。寡过殊未能，岂厌丁宁说。是时秋雨开，凉风起天末。蟋蟀吟堂阶，疏林延夕月。草木得坚成，吾人珍晚节。亮哉岁寒心，不变霜与雪。忧患自古然，守之俟来哲。

　　○挽殷公子岳 

　　忆昔过从日，偏承藻鉴殊。堂中延太守，门外揖王符。木叶空郊晚，鱼鳞大泽枯。邈如人世隔，无复问黄垆。
　　八俊名空大，千秋事已违。岭云缘旐下，溪鸟夹棺飞。薏苡当含贝，桄榔待复衣。寂寥漳水上，犹望楚魂归。

　　○寄张文学弨时淮上有筑堤之役 【 已下重光大渊献】 

　　冬来寒更剧，淮堰比何如？遥忆张平子，孤灯正勘书。江山双鬓老，文字六朝余。 【 得所寄瘗鹤铭辨。】 愁绝无同调，蓬飘久索居。
　　【 南史康绚传：天监十四年，筑浮山堰。是冬寒甚，淮泗尽冻，士卒死者十七八。】 

　　○双雁 

　　双雁东北飞，飞飞向城阙。声含海上飙，影带吴山月。有客从南来，遗我一书札。上写召旻诗，如彼泉池竭。下列周鼎文，食人象饕餮。书成重密缄，一字一泣血。传之与贵人，相视莫敢发。所计一身肥，岂望天下活。
　　【 吕氏春秋：周鼎着饕餮，有首无身，食人未咽，害及其身。】 

　　○夏日 

　　首夏多恒风，尘霾蔽昏旦。舞雩告山川，白纸催州县。未省答天心，且望除民患。黍苗不作歌，硕鼠徒兴叹。仗马适一鸣，身名已涂炭。贝玉方盈朝，此曹何所惮。博士有正先，实趣秦时乱。
　　【 汉书京房传：昔秦时赵高用事，有正先者，非刺高而死，高威自此成，故秦之乱正先趣之。】 
　　末俗无恒心，疾贫而好勇。不能事田园，何况谈周孔。出门持尺刀，铸钱兼掘冢。矧此大东谣，齐民半流冗。不见「瓜宁男」，死犹被天宠。鸣弓宿鸟惊，跃马浮埃动。顾谓同行人，王侯宁有种。
　　【 汉书王莽传：上谷储夏自请愿说瓜田仪，莽以为中郎，使出仪。仪文降，未出而死。莽求其尸葬之，为起冢、祠室，谥曰：瓜宁殇男，几以招来其余。】 

　　○秋风行 

　　白露早下秋风凉，谁家置酒开华堂？秦国丞相南面坐，三川郡守趋奉觞。燕娥赵女调清瑟，六博弹棋费白日。致富应多文信金，论功讵足穰侯匹。莫欺张耳鬓如丝，及见夷门大会时。车中公子常虚左，上客侯生衣敝衣。人生富贵驹过隙，唯有荣名寿金石。嗟嗟此曲难重陈，柱摧弦断长愁人。
　　【 史记李斯传：长男由为三川守，告归咸阳，李斯置酒于家，百官长皆前为寿，门廷车骑以千数。张耳传：张耳者，大梁人也。其少时，及魏公子无忌为客。　　古诗：奄忽随物化，荣名以为宝。】 

　　○静乐 

　　邑枕汾川首，城分并塞支。马牛遗牧地，材木剩山陲。冱泽鱼空后，腥风虎下时。楼烦虽善射，不救汉王危。

　　○太原寄王高士锡阐 

　　游子一去家，十年愁不见，愁如汾水东，不到吴江岸。异地各荣衰，何繇共言宴。忽睹子纲书，欣然一称善。 【 王君尺牍多作篆书。】 知交尽四海，岂必无英彦。贵此金石情，出处同一贯。太行冰雪积，沙塞飞蓬转。何能久不老，坐看人间换。惟有方寸心，不与元鬒变。
　　【 三国志注：张纮，字子纲，好文学，又善楷篆，与孔融书皆自书。融报纮曰：「前劳手笔，多篆书。每举篇见字，欣然独笑，如复覩其人也。」】 

　　○盂县北有藏山云是程婴公孙杵臼藏赵孤处 

　　空山三尺雪，匹马向荒榛。窈洞看冰柱，危峰迟日轮。水边寒啄鹤，松下晚樵人。恐有孤儿在，寻幽一问津。

　　○读李处士颙襄城纪事有赠 【 有序　已下元黓困敦】 

　　【 处士之父可从，崇祯十五年以壮士隶督师汪公乔年麾下，以五千人剿贼，至襄城，死之。处士年十六，贫甚，与其母彭氏并日而食，力学有闻。越二十九年，始得走襄城，为汪公及其父设祭，招魂以归。余与处士交，为之作诗。】 

　　踯躅荒郊酹一樽，白杨青火近黄昏。终天不返收崤骨，异代仍招复楚魂。湛阪愁云随独雁，颖桥哀水助啼猿。五千国士皆忠鬼，孰似南山孝子门。
　　【 左传襄十六年：楚公子格帅师，及晋师战于湛阪。】 

　　○寄杨高士瑀 

　　廿载江南意，愁来更渺茫。友朋嗟日损，鸡犬觉年荒。水历书池净，山连学舍长。但闻杨伯起，弦诵夜琅琅。

　　○齐祭器行 【 岁重光大渊献临淄发地，得古祭器数十事，监司攫而有之。】 

　　太公封齐廿八世，春禘秋尝长有事。犹从三代识遗声，每见九夷朝祭器。器历商周制度工，相传丁癸及桓公。花纹不似莱人物，法象仍疑两敦同。牛山下涕何悲苦，岁久光华方出土。夏后璜偏入向魋，鲁宫宝又归阳虎。历下秋风动夕萤，古来神物亦飘零。谁知柏寝千年器，异日还陈汉武庭。
　　【 礼记乐记：齐者三代之遗声也，齐人识之，故谓之齐。　左传襄六年：陈无宇献莱宗器于襄宫。　礼记明堂：位有虞氏之两敦。　左传哀十四年：向魋出于卫地，公文氏攻之，求夏后氏之璜焉，与之他玉，而奔齐。　　史记封禅书：少君见上，上有故铜器，问少君，少君曰：「此器齐桓公十年陈于柏寝。」已而案其刻，果齐桓公器。】 

　　○题李先生矩亭 【 有序】 

　　【 德州东二十五里矩亭，故乡举思伯李君诚明读书处。天启中，权奄柄国，闻君通阴阳象纬之学，遣使征之，辞疾不就，洁志以终。其子源修是亭以表遗躅，余为之诗。】 

　　董生祠畔子云亭，涧雨岩虹望独扃。门外晓寒萦带草，林端秋散照书萤。长留直道扶千载，自见遗文表六经。今日似君还肯构，应知家学本趋庭。

　　○瓠 

　　瓠实向秋侵，呺然系夕林。不材留苦叶，槁死亦甘心。偶伴嘉蔬植，还依旧圃寻。削瓜输上俎，剥枣逊清斟。卫女河梁逈，泾师野渡深。未须惊五石，应信直千金。作器疑无用，随流谅不沈。试充君子佩，聊比国风吟。
　　【 左传襄十四年：诸侯之大夫从晋侯伐秦，及泾不济，叔向见叔孙穆子，穆子赋匏有苦叶，叔向退而具舟，鲁人莒人先济。】 

　　○土门旅宿 【 在获鹿县西南十里。】 

　　岁岁征骖讵有期，栖栖周道欲安之。尼公匪兕穷何病，尚父维鹰老未衰。市酒薄驱冬宿冷，山麰轻压晓行饥。从知宇宙今来阔，不似园林独卧时。
　　【 汉书平帝纪：追谥孔子曰襄城宣尼公。】 

　　○燕中赠钱编修秉镫 【 已下昭阳赤奋若】 

　　一别秦淮将廿载，天涯垂老看犹在。断烟愁竹泣苍梧，秃笔凄文来涨海。燕市鸡鸣动客轮，九门驰道足黄尘。相逢不见金台侣，但说荆轲是酒人。

　　○先妣忌日 

　　风木凋零已过时，一经犹得备人师。闻丝欲下刘鬷泣，执卷方知孟母慈。秋雨秀连中野蔚，夕阳光起北园葵。无穷明发千年慨，岂独杯桊忌日思。
　　【 颜氏家训：荒乱以来，虽寒畯之子，能读孝经论语者，尚为人师，虽奕叶冠冕，不晓书记者，莫不耕田养马。　　南齐书刘鬷传：母没十余年，每闻丝竹之声，未尝不欷歔流涕。　　晋陆机园葵诗：种葵北园中，葵生郁萋萋。】 

　　○哭程工部 

　　高秋立马鲍山旁，旅雁初飞木叶黄。十载故人泉下别，交情多媿郅君章。 【 时张文学弨自燕中来视其含敛。】 
　　【 后汉书独行传：范式，字巨卿，与汝南张劭为友。劭字符伯。后元伯寝疾，同郡郅君章、殷子征晨夜省视，元伯临尽，叹曰：「恨不见吾死友！」子征曰：「吾与君章尽心于子，是非死友，复欲谁求？」元伯曰：「若二子者，吾生友耳，山阳范巨卿，所谓死友也。」元伯寻卒。式往奔丧，未及到而丧已发引，柩不肯进，停柩移时，见有素车白马号泣而来，其母望之曰：「是必范巨卿也。」式执绋引柩，于是乃前。】 

　　○有叹 

　　少小事荀卿，占毕更寒暑。慨然青云志，一旦从羁旅。西游到咸阳，上书寤英主。门庭正翕集，车骑来千数。复有金石辞，粲烂垂千古。如何壮士怀，但慕仓中鼠。
　　家世二千石，结发常自修。譬如寡妇心，本慕共姜俦。不幸污盗贼，遂忘淫佚羞。念彼巨先语，抚心悼迁流。如登千仞冈，失足竟不收。勉哉坚自持，无遗朋友忧。
　　【 汉书游侠传：原涉，字巨先。或讥涉曰：「子本结发自修，以行丧推财礼让为名，正复雠取仇，犹不失仁义，何故遂自放纵，为轻侠之徒乎？」涉应曰：「子独不见家人寡妇邪？始自约敕之时，意乃慕宋伯姬及陈孝妇，不幸壹为盗贼所污，遂行淫佚，知其非礼，然不能自还，吾犹此矣！」后汉书马援传：居高坚自持。】 

　　○哭归高士  

　　弱冠始同游，文章相砥厉。中年共墨衰，出入三江汭。悲深宗社墟，勇画澄清计。不获骋良图，斯人竟云逝。
　　峻节冠吾侪，危言惊世俗。常为扣角歌，不作穷途哭。生耽一壶酒，没无半间屋。惟存孤竹心，庶比黔娄躅。
　　太仆经铿铿， 【 君曾祖讳有光，字熙甫，世称震川先生。】 三吴推学者。安贫称待诏， 【 君叔祖讳子慕，字季思。】 清风播林野。及君复多材，儒流嗣弓冶。已矣文献亡，萧条玉山下。
　　郦生虽酒狂，亦能下齐军。发愤吐忠义，下笔驱风云。平生慕鲁连，一矢解世纷。碧鸡竟长鸣，悲哉君不闻。
　　【 礼记儒行：近文章，砥厉廉隅。后汉书儒林传：说经铿铿杨子行。左传文十八年：卜楚丘占之曰：「齐侯不及期，非疾也，君亦不闻。」】 

　　●亭林诗集卷之五 

　　广昌道中 
　　寄问傅处士土堂山中 
　　与胡处士庭访北齐碑 
　　咏史 
　　路光禄书来叙江东同好诸友一时徂谢感叹成篇 
　　过矩亭拜李先生墓下 
　　潘生次耕南归寄示 
　　子房 
　　刈禾长白山下 
　　岁暮 
　　兄子洪善北来言及近年吴中有开淞江之役书此示之 
　　闰五月十日 
　　过张贡士尔岐 
　　送程工部葬 
　　路舍人客居太湖东山三十年寄此代柬 
　　汉三君诗 
　　楚僧元瑛谈湖南三十年来事作四绝句 
　　赋得檐下雀 
　　蓟门送子德归关中 
　　李生符自南中归檇李三年矣追惟壮游兼示旧作 
　　二月十日有事于攒宫 
　　赠献陵司香贯太监宗 
　　陵下人言上年冬祭时有声自宝城出至裬恩殿食顷止人皆异之 
　　过郭林宗墓 
　　介休 
　　灵石县东北三十五里神林晋介之推祠 
　　霍北道中怀关西诸君 
　　河上作 
　　雨中至华下宿王山史家 
　　过李子德 
　　皁帽 
　　采芝 
　　寄李生云沾时寓曲周僧舍课子衍生 
　　春雨 
　　寄同时二三处士被荐者 
　　井中心史歌 
　　夏日 
　　梓潼篇赠李中孚 
　　和王山史寄来燕中对菊诗 
　　关中杂诗 
　　过朝邑王处士建常 
　　寄子严 
　　寄次耕时被荐在燕中 
　　次耕书来言时贵有求观余所著书者答示 
　　云台观寻希夷先生遗迹 
　　硖石驿东二十里有西鸦路繇赵保白杨树二百五十里至临汝以讥察之严筑垣封闭过此有题 
　　雒阳 
　　三月十九日行次嵩山会善寺 
　　少林寺 
　　嵩山 
　　测景台 
　　卓太傅祠 
　　梁园 
　　海上 
　　五岳 
　　赠张力臣 
　　子德自燕中西归省我于汾州天宁寺 
　　寄次耕 
　　岁暮西还时李生云沾方读盐铁论 
　　送康文学乃心归合阳 
　　友人来坐中口占二绝 
　　送李生南归寄戴笠王锡阐二高士 
　　酬族子湄 
　　朱处士鹤龄寄尚书埤传 
　　哭李侍御灌溪先生模 
　　华下有怀顾推官 
　　华阴古迹二首 
　　悼亡 
　　冬至寓汾州之阳城里中尉敏■〈氵乎〉家祭毕而饮有作 
　　寄题贞孝墓后四柿 
　　赠卫处士蒿 
　　酬李子德二十四韵 
　　赠毛锦衔 

　　○广昌道中 【 已下阏逢摄提格】 

　　匹马去燕南，易京大如砺。五回春雪深，涞上孤城闭。行行入飞狐，夕驾靡遑税。融冰见睍流，老树陵寒霁。啄鹊驯不惊，卧犬安无吠。问客何方来，幽都近如沸。出车日辚辚，戈矛接江裔。此地幸无兵，山田随树艺。且偷须臾闲，未敢谋卒岁。
　　【 后汉书公孙瓒传：前此有童谣曰：「燕南垂，赵北际，中央不合大如砺。」水经注：代郡广昌县东南有大岭，世谓之广昌岭。岭高四十余里，二十里中委折五回，方得达其上岭，故岭有五回之名。　　左传昭元年：赵孟曰：「吾兄弟比以安，尨也可使无吠。」】 
　　久客燕代间，遂与关山老。流连王霸亭，踯躅刘琨道。枯荑春至迟，落木秋来早。独往兹怆然，同游昔谁好。三楚正干戈，沅湘弥浩浩。世乏刘荆州，托身焉所保。纵有登楼篇，何能荡怀抱。思因塞北风，一寄南飞鸟。 【 昔年与李子德同宿此县。】 
　　【 后汉书王霸传：将弛刑徒六千余人，与杜茂治飞狐道，堆石布土，筑起亭障，自代至平城三百余里。　　晋书刘琨传：率众赴段匹磾，从飞狐入蓟。】 

　　○寄问傅处士土堂山中 

　　向平尝读易，亦复爱名山，早跨青牛出，昬骑白鹿还。太行之西一遗老，楚国两龚秦四皓，春来洞口见桃花，傥许相随拾芝草。
　　【 晋书：陶淡结庐于长沙临湘山中，养一白鹿以自偶，亲故有候之者，辄移渡涧水，莫得近之。】 

　　○与胡处士庭访北齐碑 

　　春霾乱青山，卉木苞未吐。绕郭号荒鸡，中田散野鼠。策杖向郊垧，幽人在岩户。未达隐者心，聊进苍生语。一自永嘉来，神州久无主。十姓迭兴亡，高光竟何许。栖栖世事迫，草草朋侪聚。相与读残碑，含愁吊今古。

　　○咏史 

　　王良既策马，天弧亦直狼。中夜视北辰，九野何茫茫。秦政灭六国，自谓过帝皇，岂知渔阳卒，狐鸣丛祠旁。谁为刑名家，至今怨商鞅。
　　【 史记天官书：王良策马，车骑满野。　　宋史天文志：弧矢九星在狼星东南，天弓也，矢不直狼为多盗。　　盐铁论：商鞅峭法长利，秦人不聊生，相与哭孝公。】 
　　商纣为黎搜，遂启东夷叛。楚灵一会申，俄召干溪患。甲兵岂不多，人人欲从乱。惟民国所依，疾乃盈其贯。皇矣监四方，得民天所赞。

　　○路光禄书来叙江东同好诸友一时徂谢感叹成篇 

　　削迹行吟久不归，修门旧馆露先晞。中年早已伤哀乐，死日方能定是非。彩笔夏枯湘水竹，清风春尽首山薇。斯文万古将谁属，共尔衰迟老布衣。
　　【 楚辞招魂：魂兮归来，入修门些。　　晋书王羲之传：谢安尝谓羲之曰：「中年伤于哀乐，与亲友别，辄作数日恶。」太史公报任少卿书：要之死日然后是非乃定。】 

　　○过矩亭拜李先生墓下 

　　人生无贤愚，大节本所共。蹉跎一失身，岂不负弦诵。卓哉李先生，九流称博综。心鄙马季长，不作西第颂。屏居向郊垧，食淡常屡空。清修比范丹，聪记如应奉。力学不求闻，终焉老家衖。同时程中丞，一疏亦惊众。玉玺安足陈，亟进名臣用。 【 中丞名绍，德州左卫人。巡抚河南时，漳河旁得玉玺，上疏言秦玺不足珍，国家以贤为宝。荐党籍诸臣十余人，不纳，遂谢病归。】 党论正纷挐，中朝并嚣讼。世推山东豪，三李尤放纵。祠奄与哭典，后先相伯仲。 【 名并见钦定逆案。】 初踰士类闲，竟折邦家栋。悲哉五十年，风尘尚澒洞。我来拜遗阡，增此儒林重。虽无謦咳接，犹有风流送。自非随武贤，九原谁与从。
　　【 后汉书马融传：为梁冀作大将军西第颂，以此颇为正直所羞。　应奉传：少聪明，自为童儿及长，凡所经履，莫不暗记，读书五行并下。　　汉司隶校尉鲁峻碑：休神家衖。】 

　　○潘生次耕南归寄示 

　　知君心似玉壶清，未肯缁尘久雒京。若到吴阊寻旧迹，五噫东去一梁生。

　　○子房 

　　天道有盈虚，智者乘时作，取果半青黄，不如待自落。始皇方侈时，土宇日开拓，海上标东门，长城绕北郭。欲传无穷世，更乞长生药。子房天下才，是时无所托。东见仓海君，用计亦疎略。狙击竟何为，烦彼十日索，譬之虎负嵎，矜气徒手搏。归来遇赤精，奋戈起榛薄。峣关一战破，蓝田再麾却。啧啧轵道旁，共看秦王缚。既已报韩仇，此志诚不怍。遂赴赤松要，无负圮桥诺。
　　【 通鉴：慕容农言于慕容垂曰：「夫取果于未熟与自落，不过早晚旬日之间，然其难易美恶，相去远矣。」南史陆法和传：侯景之围台城也，或问之曰：「事将何如？」法和曰：「凡人取果，宜待熟时，不撩自落。」】 

　　○刈禾长白山下 

　　载耒来东国，年年一往还。禾垂墟照晚，果落野禽闲。食力终全节，依人尚厚颜。黄巾城下路，独有郑公山。
　　【 齐乘：北齐以黄巾城立章邱县，其东有黉山，郑康成注书其上。】 

　　○岁暮 

　　平生慕古人，立志固难满。自觉分寸长，用之终已短。良友日零落，凄凄独无伴。流离三十年，苛且图饱暖。壮岁尚无闻，及今益樗散。治蜀想武侯，匡周叹微管。愿一整颓风，俗人谓迂缓。孤灯照遗经，雪深坐空馆。
　　一岁倏遒尽，我行复何如？何为穷巷中，悄然日闲居？未敢听轮扁，且读堂上书。糟粕虽已陈，致治良有余。典谟化刀笔，衣冠等猿狙。孰令六代后，一变贞观初。四海皆农桑，弦歌徧井闾。我亦返山中，耦耕伴长沮。
　　【 庄子：今取猿狙而衣以周公之服，彼必龁啮挽裂，尽去而后慊。】 

　　○兄子洪善北来言及近年吴中有开淞江之役书此示之 【 已下旃蒙单阏】 

　　淞江东流水波缓，王莽之际尤枯旱。平野云深二陆山，荒陂草没吴王馆。五十年来羹芋魁，顿令泽国生蒿莱。岂无循吏西门豹，停车下视终徘徊。少时来往江东岸，人代更移年纪换，即今海水变桑田，况于尔等皆童丱。乍看畚锸共欢呼，便向污邪祝一壶。岂知太平之世饴甘荼，川流不盈泽得潴，风雨时顺通祈雩。春祭三江，秋祭五湖。衣冠济济郊坛趋，岁输百万供神都。江头担酒肴，江上吹笙竽，吏无敲扑民无逋。嗟余已老何时见，久客中原望乡县。那闻父老复愁兵，秦关楚塞方酣战。忽忆秋风千里莼，淞江亭畔坐垂纶，还归被褐出负薪。相逢绝少平生亲，怪此伧夫是何人。
　　【 汉书翟方进传：汝南有鸿隙陂，王莽末常枯旱。　　易：水流而不盈。　　越绝书：春祭三江，秋祭五湖，因以其时，为之立祠。】 

　　○闰五月十日 

　　重逢闰五日，澶漫客山东。郡国戈鋋里，园陵灌莽中。草穿新垒绿，花隔旧京红。更忆王符老，飘沦恨不同。 【 王征君潢，昔日同诣孝陵行香，今年七十七矣。】  
　　【 杜子美诗：澶漫山东一百州。】 
　　春秋书鲁月，犹是谓文王，旧国还丰镐，遗民自夏商。神游弓剑远，天与卦爻长。此日追休烈，于戏不可忘。
　　【 公羊传：隐公元年春王正月，王者孰谓？谓文王也。】 

　　○过张贡士尔岐 

　　缁帷白室覩风标，为叹斯人久寂寥。济水夏寒清见底，石田春润晚生苗。长期六籍传无绝，能使群言意自消。窃喜得逢黄叔度，频来听讲不辞遥。
　　【 庄子：孔子游乎缁帷之林，休坐乎杏坛之上。又曰：瞻彼阕者，虚室生白。】 

　　○送程工部葬 

　　文献已沦亡，长者复云徂。一往归重泉，百年若须臾。寥寥杨子宅，恻恻黄公垆。挥涕送故人，执手存遗孤。末俗虽衰漓，风教犹未渝。愿与此邦贤，修古敦厥初。

　　○路舍人客居太湖东山三十年寄此代柬 

　　翡翠年深伴侣稀，清霜憔悴减毛衣。自从一上南枝宿，更不回身向北飞。

　　○孙征君以孟冬葬于夏峰时侨寓太原不获执绋适吴中有传示同社名氏者感触之意遂见乎辞

　　老不越疆吊，吾衰况疏慵。遥凭太行云，迢遰过夏峰。泉源日清泚，上有百尺松。忆叨忘年契，一纪秋徂冬。常思依蜀庄，有怀追楚龚。不得拜灵輀，限此关山重。会葬近千人，来观马鬣封。傥有徐孺子，只鸡远奔从；一时诸生间，得无少茅容。俗流骛声华，考实皆凡庸。淄渑竟谁知，管华称一龙。我无人伦鉴，焉敢希林宗。惟愿师伯夷，宁隘毋不恭。嗟此衰世意，往往缠心胸。回首视秋山，肃矣霜露浓。
　　【 礼记檀弓下：五十无车者，不越疆而吊人。　扬子法言：蜀庄沈冥。　　吕氏春秋：孔子曰：「淄渑之水合，易牙尝而知之。」】 

　　○汉三君诗 【 已下柔兆执徐】 

　　高祖
　　光武
　　昭烈

　　△高祖

　　父老苦秦法，愿见除残凶。三章布国门，企踵咸乐从。虽非三王仁，宽大亦与同。传祚历四百，令名垂无穷。
　　右高祖

　　△光武

　　文叔能读书，折节如儒生。一战摧大敌，顿使海寓平。改化名节崇，磨钝人才清。区区党锢贤，犹足支危倾。
　　右光武

　　△昭烈

　　卓矣刘豫州，雄姿类高帝。一身寄曹孙，未得飞腾势。立志感神人，风云应时至。翻然遂翱翔，二豪安得制。
　　右昭烈

　　○楚僧元瑛谈湖南三十年来事作四绝句 

　　共对禅灯说楚辞，国殇山鬼不胜悲。心伤衡岳祠前道，如见唐臣望哭时。
　　【 宋史朱昂传：父葆光，当梁氏篡唐，与唐旧臣颜茺、李涛辈挈家南渡，寓潭州。每正旦冬至，必序立南岳祠前，北望号恸，殆二十年。】 
　　孤坟一径楚山尖，铁石心肝老孝廉。流落他方余惠远，抚琴无语忆陶潜。 【 先兄同年友长沙陶君汝鼐。】 
　　督师公子竟头陀，诗笔峥嵘浩气多。两世心情知不遂，待谁更奋鲁阳戈？ 【 武陵杨公子山松。】 
　　梦到江头橘柚林，衲衣桑下惬同心。不知今日沧浪叟，鼓枻江潭何处深？

　　○赋得檐下雀 

　　力小不成巢，翾飞无定止。所谋但一枝，彷徨靡可恃。曾窥王谢堂，不作衔泥垒。虽依檐下宿，无异深林里。岂不慕高明，其奈惊丸饵。唯应罢官时，殷勤数来此。
　　【 汉书扬雄传：高明之家，鬼瞰其室。　　郑当时传：先是下邽翟公为廷尉，宾客填门，及废，门外可设爵罗。】 

　　○蓟门送子德归关中 

　　与子穷年长作客，子非朱颜我头白。燕山一别八年余，再裹行幐来九陌。君才如海不可量，奇正纵横势莫当。弹筝叩缶坐太息，岂可日月无弦望。 【 望字作平声，用阮籍诗「是时鹑火中，日月正相望」。】 为我一曲歌伊凉，挈十一州归大唐。奇材剑客今岂绝，奈此举目都茫茫。蓟门朝士多狐鼠，旧日须眉化儿女。生女须教出塞妆，生男要学鲜卑语。常把汉书挂牛角，独出郊原更谁与；自从烽火照桑干，不敢宫前问禾黍。子行西还渡蒲津，正喜秋气高嶙峋。华山有地堪作屋，相与结伴除荆榛。
　　【 李陵与苏武诗：安知非日月，弦望自有时。　　唐书：大中五年，沙州人张义潮以瓜、沙、伊、肃、鄯、甘、河、西、兰、岷、廓十一州归于有司。　　颜氏家训：齐朝一士夫尝谓吾曰：「我有一儿，年已十七，颇晓书疏，教其鲜卑语及弹琵琶，稍欲通解，以此伏事公卿，无不宠爱。」吾时俛而不答。】 

　　○李生符自南中归檇李三年矣追惟壮游兼示旧作 

　　一卷别南中，孤帆自归去；文飞鹤拓云，墨染且兰树。丈夫行万里，投分各有遇。明发着莱衣，未肯朱门住。相送驿路旁，落英连古戍。傥有旧游人，北望怀徐庶。

　　○二月十日有事于攒宫 【 已下疆圉大荒落】 

　　青阳回轩邱，白日丽苍野。封如禹穴平，木类湘山赭。不忍寝园荒，复来奠樽斝。仿佛见威神，云旗导风马。当年国步蹙，实叹谋臣寡。空劳宵旰心，拜戎常不暇。贼马与边烽，相将溃中夏，颓阳不东升，节士长喑哑。及今擐甲兵，无复图宗社。飞章奏天庭，謇謇焉能舍。华阴有王生， 【 弘撰】 。伏哭神床下。亮矣忠恳情，咨嗟传宦者。遗臣日以希，有愿同谁写。
　　【 左传昭十五年：王灵不及，拜戎不暇。　　楚辞离骚：「余固知謇謇之为患兮，忍而不能舍也。」】 

　　○赠献陵司香贯太监宗 

　　萧瑟昌平路，行来十九年。清霜封殿瓦，野火逼山阡。镐邑风流尽，邙陵岁月迁。空堂论往事，犹有旧中涓。

　　○陵下人言上年冬祭时有声自宝城出至裬恩殿食顷止人皆异之 

　　昌平木落高山出，仰视神宫何崒嵂。昭陵石马向天嘶，谁同李令心如日。有声隆隆来隧中，骏奔执爵皆改容。苌宏自信先君力，独拜秋原御路东。
　　【 李商隐复京诗：天教李令心如日，可要昭陵石马来。　　汉书五行志：成帝河平二年正月，沛郡铁官铸铁，铁不下，隆隆如雷声。左传昭二十三年：南宫极震，苌宏谓刘文公曰：「君其勉之，先君之力可济也。」僖三十二年：晋文公卒，将殡于曲沃，出绛，柩有声如牛，卜偃使大夫拜。】 

　　○过郭林宗墓 

　　路畔累累墓石多，中郎遗愧定如何？应怜此日知名士，到死犹穿吉莫鞾。
　　【 北齐书恩幸传：有开府薛荣宗，常自云能使鬼，帝信之。经古冢，荣宗问舍人元行恭是谁冢？行恭戏之曰：「林宗冢。」复问林宗是谁？行恭曰：「郭元贞父。」荣宗因前奏曰：「向见郭林宗从冢出，着大帽、吉莫鞾，操马鞭。问臣：我家阿贞来否？」】 

　　○介休 

　　淡霓生岩际，奔泉下石间。龙蛇方起陆，雀鼠尚争山。 【 县西南三十里有雀鼠谷。】 雨静前村市，秋凋故国颜。介君祠庙在，风义敻难攀。

　　○灵石县东北三十五里神林晋介之推祠 

　　古人有至心，不在狷与忍，国禄既弗加，吾身可以隐。去矣适其时，耕此荒山畛，更与贤母偕，丘壑情同允。卓哉鸾凤姿，飘飘高自引。向使属戎行，岂其逊枝轸。出处何必齐，此心期各尽。末世多浮谈，有类激小忿。割股固荒唐，焚山事可哂。微哉仲子廉，立操同蚯蚓。遗祠君故乡，父老事惟谨。牡丹异凡花，春深洗铅粉。况此黄芦林，晚送秋风紧。厉彼顽钝徒，英名代无陨。
　　【 贾谊吊屈原赋：凤漂漂其高逝兮，夫固自引而远去。】 

　　○霍北道中怀关西诸君 

　　苦雨淹秋节，屯云拥霍州。虫依危石响，水出断崖流。驿路愁难进，山亭怅独留。遥知关令待，计日盼青牛。

　　○河上作 

　　龙门下雷首，自古称西河。入自积石来，出塞复逶迤。吕梁悬百仞，孟门高峨峨。远矣大禹功，山泽得所宜。灵迹表华岩，金行镇西垂。黄虞日已远，奰怒寻干戈。去年方鬬争，掘壕守朝那；车骑如星流，衣装兼橐驼，狼弧动箭镞，参伐扬旗麾。嗟此河上军，来往何时罢！今年暂寝兵，逻卒犹讥诃，手持一尺符，予钱方得过。追惟狄泉陷，地底生苍鹅。窫窬来攫人，逵路横长蛇。寰区恣刀俎，飞走穷网罗。万类不足饱，蝼蚁其奈何。仰希神明眷，下戢阳侯波。行将朝白帝，一诉斯民罹。猿鸟既长吟，穷人亦悲歌。歌止天听回，勿厌辞烦多。
　　【 水经注：晋永嘉元年，雒阳东北步广里地陷，有二鹅出，苍色者飞翔冲天，白色者止焉。后五年，刘曜王弥入雒，帝居平阳。】 

　　○雨中至华下宿王山史家 

　　重寻荒径一冲泥，谷口墙东路不迷。万里河山人落落，三秦兵甲雨凄凄。松阴旧翠长浮院，菊蕊初黄欲照畦。自笑飘萍垂老客，独骑羸马上关西。

　　○过李子德 

　　忆昔论交日，星霜一纪更。及门初拜母，让齿忝为兄。树引流泉细，山依出月明。 【 居在月明山下】 。相看仍慰藉，均不负平生。
　　积雨秋方涨，相迎到华阴。水惊龙鬬驶，泥怯马蹄深。尚阻东轩伫，多烦濑口寻。白云清渭色，聊足比君心。
　　【 晋陶渊明停云诗：霭霭停云，蒙蒙时雨。八表同昬，平路伊阻。静寄东轩伫，春醪独抚。良朋悠邈，搔首延伫。　文选任彦升有诗云：赠郭桐庐出濑口见候余既未至郭仍进村。】 
　　拜跪烦儿女，追陪有弟昆。 【 令弟迪笃。】 云开王翦庙，风起魏公原。侠气凌三辅，哀思叫九阍。向来多感激，不觉倒清罇。
　　拟卜南山宅，先寻北道邻。关河愁欲徧，缟纻竟谁亲？异国逢矜式， 【 郭君传芳时为富平令。】 同人待隐沦。 【 李处士颙。】 便思来岳顶，挥手谢风尘。

　　○皁帽 

　　皁帽冬常着，青山老自看。鸟怜池树静，云近岳天寒。淡食随人给，藜床任地安。闲来过道院，不为访金丹。

　　○采芝 

　　采芝来谷底，汲水到池■〈土幻〉。不碍风尘际，常观气化交。晨光明虎迹，夕雾隐鸢巢。昔日幽人住，攀厓此结茅。

　　○寄李生云沾时寓曲周僧舍课子衍生 

　　岁晚漳河朔雪霏，仆夫持得尺书归。三冬文史常堆案，一室弦歌自掩扉。古庙薪残烧粥冷，荒陂水少食鱼稀。何如长白山中寺，莫使匡时雅志违。

　　○春雨 【 已下着雍敦牂】 

　　平生好修辞，着集逾十卷。本无郑卫音，不入时人选。年老更迂疏，制行复刚褊。东京耆旧尽，羸瘵留余喘。放迹江湖间，犹思理坟典。朝来阅征书，处士多章显。何来南郡生，心期在轩冕。幸得比申屠，超然竟独免。春雨对空山，流泉傍清畎。枕石且看云，悠然得所遣。未敢慕巢由，徒夸一身善。穷经待后王，到死终黾勉。
　　【 颜氏家训：吾家世文章，甚为典正，不从流俗。梁孝元在藩邸时，撰西府新文，史记无一篇见录者，亦以不偶于世，无郑卫之音故也。　　后汉书申屠蟠传：黄琼卒，归葬江夏，四方名豪会帐下者六七千人，互相谈论，莫有及蟠者，唯南郡一生与相酬对，既别，执蟠手曰：「君非聘则征，如是相见于上京矣。」蟠勃然作色曰：「始吾以子为可与言也，何意乃相狥效乐贵之徒邪？」因振手而去，不复与言。　　又曰：党锢之祸，唯蟠超然免于评论。　　唐钱起诗：初服傍清畎。】 

　　○寄同时二三处士被荐者 

　　关塞逾千里，交游更几人。金兰情不二，猿鹤意相亲。邺下黄尘晚，商颜绿草春。与君成少别，知复念苏纯。
　　【 后汉书：苏纯，字桓公，性切直，士友咸惮之，至乃相谓曰：「见苏桓公患其教责人，久不见又思之。」】 

　　○井中心史歌 

　　【 崇祯十一年冬，苏州府城中承天寺，以久旱浚井，得一函，其外曰大宋铁函经。锢之再重，中有书一卷，名曰心史，称大宋孤臣郑思肖百拜封。思肖号所南，宋之遗民，有闻于志乘者。其藏书之日，为德佑九年，宋已亡矣，而犹日夜望陈丞相、张少保统兵外来以复土宇，至于痛哭流涕，而祷之天地，盟之大神，谓气化转移，必有一日。于是郡中之人见者，无不稽首惊诧，而巡抚都院张公国维刻之以传，又为所南立祠堂，藏其函祠中。未几而遭国难，一如德佑末年之事。呜呼悲矣！其书传至北方者少，而变故之后，又多讳而不出，不见此书者三十余年，而今复睹之富平朱氏。昔此书初出，太仓守钱君肃乐赋诗二章，昆山归生庄和之八章。及浙东之陷，张公走归东阳，赴池中死；钱君遯之海外，卒于琅琦山；归生更名祚明，为人尤慷慨激烈，亦终穷饿以没。独余不才，浮沈于世，悲年运之日往，值禁罔之逾密，而见贤思齐，独立不惧，故作此歌以发挥其事云尔。】 

　　有宋遗臣郑思肖，痛哭元人移九庙。独力难将汉鼎扶，孤忠欲向湘累吊。著书一卷称心史，万古此心心此理。千寻幽井置铁函，百拜丹心今未死。厄运应知无百年，得逢圣祖再开天。黄河已清人不待，沉沉水府留光彩。忽见奇书出世间，又惊牧骑满江山。天知世道将反复，故出此书示臣鹄。三十余年再见之，同心同调复同时。陆公已向厓门死，信国捐躯赴燕市。昔日吟诗吊古人，幽篁落木愁山鬼。呜呼！蒲黄之辈何其多， 【 宋末蒲寿庚黄万石。】 所南见此当如何！
　　【 礼记射义：为人臣者以为臣鹄。】 

　　○夏日 

　　渴日出林表，炎风下高山。火旻云去微，谷井泉来悭。晨露薄不濡，夕氛横空殷。百卉变其姿，蕉萃侔榛菅。深居废寝兴，无计离人寰。而况蚩蚩氓，谋食良已艰。眷此负耒勤，羡彼濯流还。素月方东生，易忍桑榆间。乃悟处乱规，无营心自闲。讵如触热人，未老毛发斑。坐须爽节至，一尊散襟颜。
　　【 淮南子：圣人之处乱世，若夏暴而待暮桑榆之间，逾易忍也。】 

　　○梓潼篇赠李中孚 

　　【 后汉书独行传：李业，字巨游，广汉梓潼人也。元始中举明经，除为郎。去官，杜门不应州郡之命。王莽以业为酒士，病不之官，遂隐藏山谷，绝匿名迹，终莽之世。及公孙述僭号，素闻业贤，征之，欲以为博士，业固疾不起。数年，述羞不致之，乃使其大鸿胪尹融持毒酒奉诏命以劫业，若起，则受公侯之位；不起，赐之以药。融譬旨劝之，业乃叹曰：「危国不入，乱国不居。亲于其身为不善者，义所不从。君子见危授命，何乃诱以高位重饵哉？」融见业辞志不屈，复曰：「宜呼室家计之。」业曰：「丈夫断之于心久矣，何妻子之为！」遂饮毒而死。述闻，大惊，又耻有杀贤之名，乃遣使吊祠，赙赠百匹。业子翚逃辞不受。蜀平，光武下诏表其闾。益部纪载其高节，图画形像。】 

　　益部寻图像，先褒李巨游。读书通大义，立志冠清流。忆自黄皇腊，经今白帝秋。井蛙分骇浪，嵎虎拒岩幽。譬旨鸿胪切，征官博士优。里人荣使节，山鸟避车驺。笃论尊尼父，清裁企仲由，当追君子躅，不与室家谋。独行长千古，高眠自一丘。闻孙多好学，师古接姱修。忽下弓旌召，难为涧壑留，从容怀白刃，决绝却华辀。介节诚无夺，微言或可投。风回猿岫敞，雾卷鹤书收。隐痛方童丱，严亲赴国仇。口饔常并日，废蓼拟填沟。岁逐糟糠老，云遗富贵浮。幸看儿息大，敢有宦名求。相对衔双涕，终身困百忧。一闻称史传，白露满梧秋。

　　○和王山史寄来燕中对菊诗 

　　雪满河桥归辔迟，十行书札寄相思。楚臣终是餐英客，愁见燕台落叶时。

　　○关中杂诗 

　　文史生涯拙，关河岁月劳。幽情便水竹，逸韵老蓬蒿。独雁飞常迅，寒鸡宿愈高。一窥西华顶，天下小秋毫。
　　皇汉山樊久，兴唐洞壑余。空嗟衣剑灭，但识水烟疎。寥落三都赋，栖迟万卷书。西京多健作，傥有似相如。 【 时寓富平朱文学树滋斋中，藏书甚多。】 
　　【 宋王僧达和琅邪王依古诗：隆周为薮泽，皇汉成山樊。　　梁江淹从建平王游纪南城诗：年积衣剑灭。　汉书扬雄传：有荐雄文似相如者。】 
　　谷口耕畬少，金门待诏多。时情尊笔札，吾道失弦歌。夜月辞鸡树，秋风下雀罗。尚留园绮迹，终古重山阿。
　　【 汉书王贡两龚鲍传：谷口郑子真不诎其志，耕于岩石之下，名震于京师。　楼护传：与谷永俱为五侯上客，长安号曰：「谷子云笔札，楼君卿唇舌。」三国志注引世语：刘放、孙资共典机任，夏侯献、曹肇心内不平，殿中有鸡栖树，二人相谓曰：「此亦久矣，其能复几。」】 
　　徂谢良朋尽，雕伤节士空。延陵虚宝剑，中散绝丝桐。名誉荪兰并，文章日月同。今宵开敝箧，犹是旧华风。 【 与李生云沾次第亡友遗诗。】 
　　【 史记屈原传：推此志也，虽与日月争光可也。】 
　　缅忆梁鸿隐，孤高阅岁华。门西吴会郭，桥下伯通家。异地情相似，前期道每赊。请从关尹住，不必向流沙。 【 山史新构小斋，将延予住。】 

　　○过朝邑王处士建常 

　　黄鹄山川意，相随万里翔。谁能三十载，龟壳但支床。
　　【 史记龟筴传：南方老人用龟支床足，行二十余岁，老人死，移床，龟尚生不死。龟能行气导引。　　唐王维诗：鸠形将刻杖，龟壳用支床。】 

　　○寄子严 【 弟纾字　已下屠维协洽】 

　　二纪违脊令，抚心悲如何。惟尔幼孤茕，十亩安江沱。不幸丧厥明，犹能保天和。今年已六十，与吾亦肩差。里人推祭酒，品行无讥诃。昔年遣儿来，省我桑干河。儿言家颇温，岁得数囷禾。厨中列酒浆，篱下群鸡鹅。常时比邻叟，农谈一相过。亦有赋役忧，未妨艺桑麻。顷报得两孙，青葱满庭柯。媿我半生来，飘泊随干戈。偶至渭水滨，垂钓临洪波。春云开三峰，秀出千丈荷。行止虽听天，怀土情则那。反躬计所获，孰与吾仲多。顾此暮年心，尚未甘蹉跎。寄尔诗一篇，当使儿子歌。

　　○寄次耕时被荐在燕中 

　　昨接尺素书，言近在吴兴，洗耳苕水滨，叩舷歌采菱。何图志不遂，策蹇还就征，辛苦路三千，裹粮复赢幐。夜驱燕市月，晓踏卢沟冰。京雒多文人，一贯同淄渑。分题赋淫丽，角句争飞腾。关西有二士，立志粗可称，虽赴翘车招，犹知畏友朋。傥及雨露濡，相将上诸陵。定有南冠思，悲哉不可胜。转盼复秋风，当随张季鹰，归咏白华诗，膳羞与晨增。嗟我性难驯，穷老弥刚棱，孤迹似鸿冥，心尚防弋矰。或有金马客，问余可共登。为言顾彦先，惟办刀与绳。
　　【 郭璞江赋：咏采菱以叩舷。　　扬子法言：辞人之赋丽以淫。　　晋书顾荣传：与州里杨彦明书曰：「吾为齐王主簿，恒虑祸及，见刀与绳，每欲自杀。」】 

　　○次耕书来言时贵有求观余所著书者答示 

　　年来行止类浮萍，虽有留书未杀青。世事粗谙身已老，古音方奏客谁听。儿从死父传楹语，帝遣生徒受壁经。投笔听然成一笑，春风绿草满阶庭。
　　【 晏子春秋：晏子病将死，凿楹纳书焉，谓其妻曰：「楹语也，子壮而示之。」梁吴均边城将诗：留书应凿楹，传功须勒社。】 

　　○云台观寻希夷先生遗迹 

　　旧是唐朝士，身更五代余。每怀淳古意，聊卜华山居。月落岩阿寂，云来洞口虚。果哉非荷蒉，独识太平初。
　　【 画墁录：希夷先生陈抟，后唐长兴中进士也。既而弃科举之武当山，又止房陵。年七十余，至华山，葺云台废观居之。】 

　　○硖石驿东二十里有西鸦路繇赵保白杨树二百五十里至临汝以讥察之严筑垣封闭过此有题 

　　行人愁向汝州来，前月西鸦禁不开。吊古莫言秦法峻，鸡鸣曾放孟尝回。

　　○雒阳 

　　涧水成周宅，邙山汉代京。三川通地络，鹑火叶星精。文轨同王朔，搜畋会卜征。东门迎九鼎，北阙望玑衡。象魏云常紫，龙池水自清。尊师延国老，听讲集诸生。金谷荒烟合，铜駞蔓草萦。曲多羌笛韵，县有陆浑名。鹤望将焉属，鲸吞未息争。讵忘修礼乐，何计偃戈兵。赤伏看犹在，苍鹅起莫惊。停骖观雒汭，微禹动深情。
　　【 后汉书隗嚣传：断截地络。　　郡国志：雒阳东城门名鼎门，帝王世纪曰：「九鼎所从入。」雒阳伽蓝记：次北曰阊阖门，汉曰上西门，上有铜璇玑玉衡以齐七政。　　东京赋：建象魏之两观。　　雒阳伽蓝记：九龙殿前，有九龙吐水成一海。　　左传僖二十二年：秦、晋迁陆浑之戎于伊川。注：「允姓之戎居陆浑，在秦、晋西北，二国诱而徙之，伊川遂从戎号，至今为陆浑县也。」三国志张飞传：思汉之士，延颈鹤望。】 

　　○三月十九日行次嵩山会善寺 

　　独抱遗弓望玉京，白头荒野泪沾缨。霜姿尚似嵩山柏，旧日闻呼万岁声。

　　○少林寺 

　　峨峨五乳峰，奕奕少林寺。海内昔横流，立功自隋季。夕构类宸居，天衣照金织。清梵切云霄，禅灯晃苍翠。颇闻经律余，多亦谙武艺。疆场有艰虞，遣之扞王事。今者何寂寥，阒矣成芜秽。坏壁出游峰，空庭雊荒雉。答言新令严，括田任污吏，增科及寺庄，不问前朝赐。山僧阙飧粥，住守无一二。百物有盛衰，回旋傥天意。岂无材杰人，发愤起颓废。寄语惠玚流，勉待秦王至。 【 唐武德四年，太宗以陕东道行台雍州牧秦王率诸军攻王世充，寺僧惠玚、昙宗等执世充侄仁则来归，赐地四十顷，水碾一具。】 

　　○嵩山 

　　位宅中央正，高疑上界邻。蓄波含颍汝，吐气接星辰。二室云长拥，三呼响自臻。淳风传至德，孤隐秘灵真。世敝将还古，人愁愿质神。石开重出启，岳降再生申。老柏摇新翠，幽花茁晚春。岂知巢许窟，多有济时人。
　　【 白虎通：中央之岳独加高者何？中央居四方之中，可高，故曰嵩高山。唐李林甫嵩阳观颂：抱汝含颍，风交雨会。后汉书文苑传：多士响臻。中庸：质诸鬼神而无疑。】 

　　○测景台 【 在登封县东南三十里，故告成县。】 

　　象器先王作，灵台太室东。阴阳求日至，风雨会天中。考极三辰正，封畿万国同。吾衰今已甚，犹一梦周公。

　　○卓太傅祠 【 在密县东三十五里大騩镇】 

　　拱木环遗寝，空山走部民。循良思旧德，执节表淳臣。几杖中兴礼，丹青御座亲。至今传俎豆，长接大騩春。
　　【 后汉书卓茂传：光武诏曰：「前密令卓茂束身自修，执节淳固，今以茂为太傅，封褒德侯，食邑二千户，赐几杖车马，衣一袭，絮五百斤。」朱佑传：永平中，图画二十八将于南宫云台，其外又有王常、李通、窦融、卓茂，共三十二人。】 

　　○梁园 

　　梁园词赋想遗音，雕缋风流遂至今。纵使邹枚仍接踵，不过贪得孝王金。

　　○海上 

　　海上雪深时，长空无一雁。平生李少卿，持酒来相劝。

　　○五岳 

　　五岳何时徧，行游二十春。谁知禽子夏，昔是去官人。
　　【 汉书王贡两龚鲍传：北海禽庆子夏儒生，去官不仕于莽。】 

　　○赠张力臣 

　　张君二徐流，篆分特精妙。独坐淮水濆，临池伴鱼钓。京口蹑寒芜，彭城搴荒藋。扁舟浮汉江，一揽关山要。西上定军山，咨嗟武侯庙。旋车下秦栈，绝谷随奔峭。昭陵图骏骨，汉阙悲残照。石鼓在燕山，望诸可凭吊。还登尼父堂，礼器存遗诏。囊中金石文，一室供长啸。诸子并多材，笔画皆克肖。削柎追宜官，俗书嗤逸少。尤工苍雅学，深鄙庸儒剽。却思旧游国，转瞬分疆徼。古堠出夕烽，平林延野烧。惟此数卷书，鸣琴对言笑。持以勖儿曹，四海有同调。莫浪逐王孙，但从诸母漂。
　　【 蜀志诸葛亮传：葬汉中定军山，景耀六年诏为立庙。　集古录：有后汉修孔子庙礼器碑。　　晋卫恒书势：师宜官甚矜其能，或时不持钱诣酒家饮，因书其壁，雇观者以雠酒，讨钱足而灭之。每书辄削而焚其柎。梁鹄乃益为版而饮之酒，候其醉而窃其柎。韩退之石鼓歌：羲之俗书趁姿媚。】 

　　○子德自燕中西归省我于汾州天宁寺 

　　一载燕台别，频承注问书。天空乌鸟去，秋到雁行初。共识班衣重，偏怜皁帽疎。轻身骑款段，一径访樵渔。

　　○寄次耕 

　　入雒乘轩车，中宵心有愠。傥呼黄耳来，更得辽东问。
　　【 易夬：九三，若濡有愠。】 
　　六鳌成簸荡，夜宿看星河。相对愁珠桂，流民辇下多。
　　尝披秋兴篇，欲作东皋计。闻有二毛人，年纔三十二。

　　○岁暮西还时李生云沾方读盐铁论 

　　积雪冻关河，我行复千里。忽闻弦诵声，远出衡门里。在汉方盛时，言利弘羊始。桓生书一编，恢卓有深旨。发愤刺公卿，嗜利无廉耻。片言折斗筲，笃论垂青史。矧乃衰乱仍，征敛横无纪。转饷七盘山，骨满秦川底。太息问朝绅，食粟斯已矣。幸哉荀卿门，尚有苞邱子。
　　【 盐铁论引春秋曰：其政恢卓，恢卓可以为卿相；其政察察，察察可以为匹夫。　　又曰：李斯与苞邱子俱事荀卿，苞邱子饭麻蓬藜，修道白屋之下。】 

　　○送康文学乃心归合阳 【 已下上章涒滩】 

　　子夏看书室，临河四望开。山从雷首去，浪拂禹门回。大道疑将废，遗经重可哀。非君真好古，谁为扫莓苔。
　　【 水经注：徐水东南径子夏陵北，东入河。又曰：东南北有二石室，临侧河崖，名子夏室。】 

　　○友人来坐中口占二绝 

　　不材聊得保天年，便可长栖一壑边。寄语故人多自爱，但辞青紫即神仙。
　　昨过河东望首阳，空山烟霭尚苍苍。传闻高士燕中返，料理床头皁荚囊。
　　【 隋书五行志：梁末童谣云：「黄尘污人衣，皁荚相料理。」】 

　　○送李生南归寄戴笠王锡阐二高士 

　　华山五粒松，寄向江东去。白云满江天，高士今何处？忆昔过湖滨，行吟两故人。潜龙犹在水，别鹤已来秦。江海多翻覆，林泉异栖宿。惊闻东市琴，涕陨堂前筑。去去逐征蓬，随风西复东。风吹兰蕙色，一夜落关中。五陵生蔓草，愁绝咸阳道。平生四海心，竟作终南老。送子出函关，南山望北山。洞庭多桂树，折取一枝还。

　　○酬族子湄 

　　二纪心如昨，诗来觉道同。微禽难入海，寒木久生风。谷口青门外，沙头白蚬东。不知耆旧里，何处有庞公？
　　【 郭璞游仙诗：淮海变微禽，吾生独不化。　　史记正义：三江在苏州东南三十里，一江东南上七十里白蚬湖。】 

　　○朱处士鹤龄寄尚书埤传 

　　昔我适济南，曾过伏生祠。青山对虚楹，零露寒高枝。精灵竟何往，再拜空阶墀。迫怵秦火焚，岂意逢汉时。此书立博士，天下亦一治。嗟彼九十翁，俟河未为迟。不厌文字讹，百王赖蓍龟。后人失其传，巧文患多师。忽见吾友书，一编远来贻。缅想江上村，弦歌类齐淄。白首穷六经，梦寐亲皋伊。百家纷纶说，爬罗殆无遗。论及禹贡篇，九州岛若列眉。上愁法令烦，下慨淳风衰。君今未大耋，正可持纲维。烟艇隔吴门，临风苦相思。为招阳鸟来，寄此怀人辞。

　　○哭李侍御灌溪先生模 

　　故国悲遗老，南邦忆羽仪。巡方先帝日，射策德陵时。落照辞乌府，秋风散赤墀。 【 君以崇祯十四年左迁南京国子监典籍，南渡复官，称病不出。】 行年逾八十，当世历兴衰。廉里居龚胜，绵山隐介推。清操侔白璧，直道叶朱丝。函枚天涯远，杓衡岁序移。无繇承问讯，祗益叹差池。水没延州宅，山颓伍相祠。传家唯疏草，累德有铭碑。洒涕瞻乡社，论心切旧知。空余岁寒谊，不敢负交期。
　　【 汉书龚胜传：胜居彭城廉里。　　周礼大祝：作六辞。六曰诔。注：「诔，谓积累生时德行以赐之命。」】 

　　○华下有怀顾推官 

　　秋风动乔岳，黄叶辞中林。策杖且行游，息此空亭阴。伊昔吾宗英，赋诗一登临。尔来阅三纪，斯人成古今。邈矣越石啸，悲哉嵇生琴。钟吕久不鸣，乾坤尽聋喑。为我呼蓐收，虎爪持霜金。起我九原豪，狝彼田中禽。下见采薇子，旧盟犹可寻。神理傥不睽，久要终此心。
　　【 晋语：虢公梦在庙，有神人面白毛虎爪，执钺立于西阿。召史嚣占之，对曰：「如君之言，则蓐收也。天之刑神也。」易师：六五，田有禽，利执言。】 

　　○华阴古迹二首 

　　平舒道
　　回溪

　　△平舒道

　　何处平舒道，西风卷夕云。空留一片璧，为遗滈池君。

　　△回溪

　　回溪非故隘，九虎失西东。惟有黄金匮，依然又省中。

　　○悼亡 【 上章涒滩】 

　　独坐寒窗望藳砧，宜言偕老记初心。谁知游子天涯别，一任闺芜日夜深。
　　【 江淹悼亡诗：窗尘岁时阻，闺芜日夜深。】 
　　北府曾缝战士衣，酒浆宾从各无违。虚堂一夕琴先断，华表千年鹤未归。
　　廿年作客向边陲，坐叹兰枯柳亦衰。传说故园荆棘长，此生能得首丘时？
　　贞姑马鬣在江村，送汝黄泉六岁孙。地下相烦告公姥，遗民犹有一人存。
　　摩天黄鹄自常饥，但惜流光不可追。他日乐羊来旧里，何人更与断机丝。

　　○冬至寓汾州之阳城里中尉敏■〈氵乎〉家祭毕而饮有作 

　　岁时常祭祀，朝夕自饔飧。尚是先人祚，谁非故国恩。枯畦残宿雪，冻树出初暾。奠醊求何所，邻家借小园。
　　流离踰二纪，怆怳历三都。堕甑煤还拾，承槽酒旋沽。荒庭依老桧，空谷遗生刍。白发偕宗叟，相看道不孤。
　　【 吕氏春秋：颜回对曰：「向者，煤室入甑中，弃食不祥，回攫而饭之。」刘伶酒德颂：于是方捧罂承槽。】 
　　王孙犹自给，一顷豆萁田。今日还相饭，千秋共尔怜。青门余地窄，白社旧交偏。传与儿曹记，无忘汉腊年。

　　○寄题贞孝墓后四柿 【 重光作噩】 

　　四柿先人种，旁临一亩池。霜雕萱草色，日映女贞枝。旧业从飘荡，非材得慭遗。清阴常不散，勿使众禽窥。
　　【 尔雅翼：柿有七绝：一寿、二多阴、三无鸟巢、四无虫蠹、五霜叶可玩、六嘉实、七落叶肥火。】 

　　○赠卫处士蒿 

　　拘疾来河东，息此浍水旁。寒禽绕疏枝，百卉沾微霜。幸逢同方友，典坟共相将。逢萌既解冠，范丹亦绝粮。弦歌足自遣，感慨论百王。王赧遂顿首，孝献封山阳。一身殉社稷，自古无先皇。与君同岁生，中年历兴亡。衰迟数俦辈，落落晨星行。旅怀正郁邑，矧乃多病妨。著书陈治本，庶以回穹苍。遥遥千载心，眷眷桑榆光。

　　○酬李子德二十四韵 【 重光作噩】 

　　戴雪来青鸟，开云见素书。故人心不忘，旅叟计何如？上国尝环辙，浮家未卜居。康成嗟耄矣，尼父念归与。忽枉佳篇赠，能令积思摅。柴门晴旭下，松径谷风舒。记昔方倾盖，相逢便执袪。自言安款段，何意辱千旟。适楚怀陈轸，游燕吊望诸。讵惊新宠大，肯与旧交疏。不磷诚师孔，知非已类蘧。老当为圃日，业是下帷初。达夜抽经笥，行春奉板舆。诛茅成土室，辟地得新畬。水跃穿冰鲤，山荣向日蔬。已衰耽学问，将隐悔名誉。客舍轻弹铗，王门薄曳裾。一身长瓠落，四海竟沦胥。契阔头双白，蹉跎岁又除。空山清浍曲，乔木绛郊余。不出风威灭，无营日景徐。但看尧典续，莫畏禹阴虚。地阔分津版，天长接草庐。一从听七发，欲起命巾车。

　　○赠毛锦衔 

　　来时冬雁飞，去日春风度。浮云恋故山，翔鸟怀高树。一别遂西东，各言难久驻。去去慎所之，长安有岐路。

　　●亭林集外诗补 

　　和若士兄赋孔昭元奉诸子游黄歇山大风雨之作
　　古侠士歌
　　哭张蒿庵先生
　　围城 

　　○和若士兄赋孔昭元奉诸子游黄歇山大风雨之作

　　江上秋色高，欣理登山屐，八子攀危崖，将览前古迹。滃然云气兴，天地昏墨色。烈风排山巅，奔涛怒漰砉。急雨凌空来，深山四五尺。伏地但旁睨，突兀真龙偪。得非楚叶公，见之丧其魄。黄帝至襄城，七圣皆迷惑。始皇上泰山，或云风雨厄。二者将何居，一笑江云白。

　　○古侠士歌

　　曾作函关吏，鸡鸣出孟尝；只今犹未老，来往少年场。
　　广柳车中人，异日河东守；空传鲁朱家，名字人知否？

　　○哭张蒿庵先生

　　历山东望正凄然，忽报先生赴九泉。寄去一书悬剑后，贻来什袭绝韦前。 【 （君有仪礼郑注句读十卷，录其副畀予。）】 衡门月冷巢鵀室，墓道风枯宿草田。从此山东问三礼，康成家法竟谁传？

　　○围城 【 选一】 

　　莫向山中问酒家，行人一去即天涯。长安道上多男子，又得相逢广柳车。

　　◇熹庙谅阴记事◇ 

　　熹庙谅阴记事

　　熹宗达天闻道敦孝笃友章文襄武靖穆庄勤悊皇帝，光宗皇帝长子。母曰孝和皇太后王氏。以万历三十三年十一月十四日生。四十八年八月，命择日立东宫。钦天监以九月癸未，上许之。九月乙亥朔，光宗崩。
　　英国公张惟贤、太子太保礼部尚书兼文渊阁大学士方从哲等率诸臣入干清宫哭临毕，请见皇长子，良久乃出。群臣叩头毕，拥皇长子至文华殿，行五拜三叩头礼，呼万岁，乃起。
　　时选侍李氏在干清宫，皇长子尚居慈庆宫。勋戚、内阁、部院、大小九卿、科道等官并入内直宿扈从。是日赐勋臣英国公张惟贤银一百两，纻丝四表里。 【 疑不止英国公一人。】 阁臣方从哲银一百两，纻丝四表里。刘一燝、韩爌各银八十两，纻丝四表里。尚书周嘉谟、李汝华、孙如游、黄嘉善、黄克缵各银五十两，纻丝四表里。 【 不及都御史，抄失之也。考是张问达否？】 吏科都给事中范济世、河南道御史顾慥各银四十两，纻丝二表里。鸿胪寺寺丞李可灼银五十两，纻丝二表里。
　　丁丑，成服。礼部请皇长子以庚辰登极。许之。
　　先是光宗皇帝命册封李氏为皇贵妃，以庚辰日上。会驾崩，令旨已允行矣。及择登极日复用庚辰。因启二礼难于并举，命更择日册封。而选侍在先帝时怙宠，意群臣不欲封之也，因留干清宫不去。先一日，吏部尚书周嘉谟等公启，请奉梓宫于仁智殿。选侍移居后殿。御史左光斗又独上言：「内廷之有干清宫，犹外廷之有皇极殿也。惟皇上御天居之，惟皇后配天得并居之。其余妃嫔虽以次进御，遇有大故，即移别殿。历代相传，未之有改。今大行皇帝宾天，选侍李氏既非嫡母，又非生母，俨然居正位。而殿下乃居慈庆，不得守几筵、行大礼。典制攸乖，名分倒置，臣窃惑之。且闻李氏侍先皇无脱簪鸡鸣之德，待殿下又无抚摩鞠养之恩，此其人岂可以托圣躬者？在皇祖时请名封而不许，即贵妃之命，亦在先皇弥留之时，其意可知。且封妃之命，行于先皇为顺；行于殿下，则尊卑之称亦断断有不可者。及今不早决断，将借抚养之名，行专制之实，武后之祸，复见于今，臣诚有不忍言者矣。望殿下收回遗命，仍令守选侍之职。或念先皇遗爱，姑与以名称，速移别殿。殿下仍回干清宫，守丧次而行大礼。则宫禁清，名位正，宗社之灵，实式凭之矣。」疏未下。
　　初，光宗大渐。廷臣咸咎御药房提督太监崔文升用药不效。及李可灼进丸时，上疾已不可为矣。次日遂崩。外廷亦未有言者。而令旨赏大臣银币并及可灼，于是人情愈益不平。御史王安舜劾可灼关通内廷，有主持之者，令旨罚可灼俸一年。而御史郑宗周劾文升言：「张差之变，操椎禁门，几酿不测之祸。皇祖仁慈，未尽厥辠。故文升今日尤而效之，其所由来渐矣。乞令三法司严鞫有无谋使逆情。」事下司礼监。
　　戊寅，有旨答诸大臣及光斗启，令择日移宫。
　　己卯，兵科给事中杨涟上言：「登极已定明日，选侍偪处正宫，目无幼主。又闻今典膳局太监李进忠、刘逊等擅开宝库，盗取珍藏。宜以义断，速令出宫。」诸言官环集阁中与大臣争之。从哲等乃具揭言：「殿下明日礼成之后，即当居干清宫。选侍必须先移出。闻大内仁寿殿规制宏敞，堪以久居，乞即传示早令搬移。臣等及百官谨于宫门立候批发。」涟等相率诣慈庆宫前候旨。司礼监太监王安者事先帝东宫，素不快于选侍，为涟等内应。启上，得旨即日移仁寿殿。涟、光斗诸臣排闼而入，选侍与皇妹八公主仓皇走移去。下刘逊等狱。
　　庚辰，皇长子即皇帝位。以明年为天启元年。大赦天下。其万历四十六年加派地亩钱粮通免一年。辽东军民先年逃入毌中，或近日被掠者，兵部行文总督镇巡等官多方招徕。有率众来归者，酌量赏录。
　　壬午，礼科左给事中李若珪请以今年八月朔，先帝即位之日为始，讫十二月，称泰昌元年。其七月晦以前，称万历四十八年。下礼部会议。从之。
　　癸未，司礼监以崔文升狱上。上责文升用药不效，降内宫监奉御。
　　甲申，上皇祖大行皇帝尊谥曰范天合道哲肃敦简光文章武安仁止孝显皇帝。庙号神宗。
　　工科给事中惠世扬劾从哲庇文升，及受李进忠、刘逊盗藏美珠，主封贵妃，罪当诛。御史郑宗周、刑科给事中魏应嘉连章劾之。从哲再疏自辨乞去。不许。
　　御史冯三元上言：「李可灼陷先帝于仓卒，中外人心所共愤痛。乃宾天未几，旋蒙恩赏，臣愚不知此赏为何名也？及御史王安舜言之，始令罚俸，臣愚又不知此罚为何名也？一事而赏罚并行，何以为准？」可灼不自安。丙戌，上疏引疾。有旨令养病去。故事：惟九卿得旨养病。可灼以小臣得此旨，于是朝论益哗然不可解矣。
　　是日以整饬永平兵备山东按察司按察使袁应泰（原作秦）为都察院右佥都御史，巡抚辽东。
　　丁亥，上皇祖妣孝端皇后尊谥曰孝端贞恪庄惠仁明媲天毓圣显皇后。皇祖妣温肃端靖纯懿皇贵妃尊谥曰孝靖温懿敬让贞慈参天胤圣皇太后。
　　前辽东总兵官李如柏、辽东河东总兵官李如桢下狱。如柏自经死。
　　癸巳，南京太常寺少卿曹珍上言：「先帝春秋鼎盛，即涉哀劳，何至一月之间，便尔殂落？道路沸传以为奸党邪谋，医药杂进。伏思二十年忠臣义士受杖受谪，以争册立者，正以先帝故耳。此属久蓄异志，必有一逞。实不意仓猝之中竟售其计。陛下先帝爱子，亦未一问先帝垂没之事，以报地下之恨乎？」先是言官论文升者，犹隐显出入其词。珍疏始斥言之，以为大逆矣。
　　乙未，陕西抚臣李起元奏黄河水清三日。
　　戊戌，赤气亘天。
　　自左光斗有收回封妃遗命之请，令旨下礼部再议。已而上即位，掌礼部给事中暴谦贞抄参寝其事。而诸内侍下狱者转相攀引，连及二三大珰，以动摇贵妃郑氏，并及选侍之父。从哲等请自科道所指数人外，勿更收捕。未允。而中外流传有言选侍自经，八公主赴井者。
　　御史贾继春上书阁臣，以为：「自古未有新君即位之初，首劝主上以违忤先帝，逼逐庶母，表里交构，罗织不休如今日者。先帝命诸臣辅皇上为尧、舜，夫尧、舜之道，孝弟而已矣。父有爱妾，其子终身敬之不忘。昔孝宗皇帝于万贵妃也，人言啧啧，付之不闻；我大行皇帝之于郑贵妃也，三十余年天下所共侧目之郄，而圣心曾无纤芥。祖宗家法，何不为皇上一陈之乎？先帝弥留之日，亲向诸臣言：选侍曾产数胎，育有幼女。欷歔情事，草木伤感，而况臣子乎？受先帝恩礼不薄，而玉体未寒，遂不能保一爱姬乎？愿阁下委曲调护，令选侍得终天年，皇幼女不虞意外，则先帝含笑九原，而皇上垂芳万载矣。」左光斗亦上言：「当先帝上宾之后，人心危疑。臣随公疏后有肃清宫禁一疏。其时但以安宗庙，定社稷为念，不知其它。今选侍既已移宫，自当存大体，捐小过。若复株连蔓引，使宫闱不安，则于国体不便，亦大非臣等建言初心也。」
　　时内廷亦知不厌人意。辛丑，上谕内阁：「朕幼冲时，皇孝选侍李氏恃宠屡行气驱圣母，以致怀愤在心，成疾崩逝。使朕有冤难伸，惟抱终天之痛。前皇考病（原作痛）笃，阁部大臣俱进内问安。选侍威挟朕躬，使传封皇后。复用手推朕，向大臣腼颜口传。因避李氏毒恶，心不自安，暂居慈庆宫。李氏又差李进忠、刘逊等传每日章奏文书先奏我看毕，方与朕览，仍待即日垂帘听政处分。御史有言李氏他日必为武氏之祸者，朕思祖宗家法甚严，从来有此规制否？朕今奉养李氏于哕鸾宫，月份例供给钱粮，俱仰遵皇考遗爱，无不体悉。外廷误听李党喧谣，实未知朕心尊敬李氏之不敢忘也。其李进忠等皆系盗库首犯，赃明证确，自干宪典。勿使渠魁贿嘱当事，播弄脱罪。卿可传示该部院遵行。」从哲等具揭封还。有旨：「李氏过恶多端，未及尽悉。朕意不伸，流言奚弭？其即行发抄，使天下知之。」从哲等上言：「选侍李氏平日怙势张威，得罪圣母。不惟圣心含冤抱痛，无以自伸，臣等闻之，亦不胜悲愤。但事涉宫闱，不宜宣泄。且皇上既仰体先帝遗爱，奉养不缺，尊敬有加。传之外廷，谁不赞扬圣孝！似不宜又暴其过恶，以掩盛德而滋物议也。臣等愚见如此，故一时未敢抄发。兹复蒙皇上面谕切责，不胜悚惧。除奉旨传示外廷并发抄外，愿皇上始终以先帝遗爱曲赐保全。皇五子并三位公主时时顾念，务令得所。则孝慈兼尽，圣德弥光矣。」上曰：「览卿等奏，具见忠爱。朕弟妹皆骨肉至情，岂不注念？皇考选侍李氏已移居哕鸾宫，抚养所生八妹；选侍李氏居勖勤宫，抚养皇五弟；选侍傅氏居昭俭宫，抚养所生朕六妹、七妹；俱有随从宫眷。各衙门月分年例养赡钱粮俱从优厚，令各得所。昭朕仰遵皇考遗爱，笃念亲亲之意。特谕卿等知之。」
　　先是兵科给事中姚宗文阅视辽东，还，奏熊廷弼隐匿败状。廷弼疏辨乞去。御史冯三元劾廷弼辨言欺君，庸才误国。下九卿、科道会议。廷弼请勘。御史张修德、刑科给事中魏应嘉复劾之。命廷弼解任回籍听勘。
　　冬，十月 【 甲辰朔】 乙巳，兵部尚书黄嘉善罢。
　　丙午，葬神宗显皇帝、孝端显皇后于定陵。
　　辛亥，以袁应泰（原作秦）为兵部右侍郎兼都察院右金都御史，经略辽东。廷弼在辽东一年，自负其无大失事，连疏与言官相讦。乞令冯三元、张修德、魏应嘉至辽行勘。从之。兵科给事中杨涟、御史吴应琦等奏，以为：自古无言事之人，即勘所言之事者。必更纷嚣，有伤政体。不听。大学士方从哲等复言之。改遣兵科给事中朱童蒙往 【 考日。】 
　　甲寅，命行人征旧辅叶向高、朱国祥、史继偕、沈■〈氵隺〉、何宗彦入阁。
　　以整饬辽东兵备山东布政司参政薛国用为都察院右佥都御史，巡抚辽东。
　　添设兵部侍郎二员。
　　己未，上皇考大行皇帝尊谥曰崇天契道英睿恭纯宪文景武渊仁懿孝贞皇帝，庙号光宗。 【 史录在己丑，乃九月十五日。】 
　　辛酉，中旨以礼部尚书孙如游兼东阁大学士，入阁办事，以酬其山陵典礼之劳也。御史贾继春等、吏部都给事中薛凤翔等合疏争之。户科给事中王继曾复言中旨不可频出。不听。
　　甲子，免云南贡金二千两。
　　丁卯，哕鸾宫灾。上谕内阁：「皇五弟与诸公主居勖勤宫，相隔甚远，已差人守护。哕鸾宫虽毁，选侍李氏暨皇八妹俱无恙。特谕卿等知之。」
　　南京御史傅宗皋上疏论崔文升，因言先帝长君践阼，郑贵妃以皇祖嫔御留止宫中，不闻引避，疑有隐谋。请收侍御之人下狱穷治。不许。
　　以总督宣府大同兵部右侍郎兼都察院右佥都御史崔景荣为兵部尚书。
　　十一月 【 甲戌朔】 丙子，上皇妣元妃郭氏尊谥曰孝元昭懿哲惠章仁合天弼圣贞皇后。皇妣才人王氏尊谥曰孝和恭献温穆徽慈谐天鞠圣皇太后。
　　自万历中年上深居大内，不甚省览文书。群臣章奏往往不待旨即发抄。其所弹劾大僚，有不斥言职官姓名，而微辞曲指，欲人寻思而得之者。其意不必上览也，使受劾者自悟以激发之。是时吏部尚书周嘉谟、户部尚书李汝华并以人言杜门。上曰：「近日大臣纷纷求去，屡旨慰留，通不遵承，成何政体！朕新政之始，方倚任老成，且卿等侍先帝凭几，言犹在耳，安可恝然！大臣爱君体国，岂当如是？尚书周嘉谟、李汝华可即出视事。言官论人，毋得任意訾毁。以后章奏宜明白简易，据事直陈，无得过为含糊，荧惑听闻。」甲申，毌犯灰山，蒲河总兵官贺世贤拒却之。
　　辛卯，赐袁应泰（原空一格）尚方剑。
　　赠故辅臣王家屏太保。荫一子，尚宝司司丞。
　　刑部以盗宝狱上。有旨刘逊、王永福、姚进忠、姜升、郑隐山等并斩。余发充净军。尚书黄克缵执奏，不听。
　　是月南京军士挟赏鼓噪，焚科臣晏文辉公署。
　　十二月 【 甲辰朔】 丙午，遣司礼监太监卢受、王安，御用监太监王之元于京师、顺天等处，司礼监太监李实、内官监太监马鉴于南京、应天、凤阳、淮安、徐州、河南等处选淑女。
　　工部请铸泰昌通宝钱。从之。
　　自移宫之后，涟、光斗等自谓有功新主。已而流言籍籍，谓上以谅阴之初，不能容先帝一妾。谕旨既宣，其中语不无太甚，人益以为疑。涟乃上疏自明，乞加恩李氏。并传示中外，以定人心。上曰：「奏内登极移宫事情，不独科臣所亲见，亦大小文武臣工所共见者。览奏甚惬朕心，便令昭示中外，以释群疑。杨涟当日竭力愤争，志安社稷，忠直可嘉。所请加恩，已知。」越三日，遂谕百官：「近日谤言丛生，猜度益甚。必至以盗犯之讹传，为异日之实录，如科臣杨涟所奏者。朕不得不申谕避宫始末，以释群疑。九月初一日皇考宾天。文武大臣科道等官进宫哭临毕，请朝见朕。李选侍将朕阻于暖阁。卿等再四奏请欲朝见朕，不可得。当时司礼监等官设法请朕出，面见大臣，李选侍许而复悔。及朕出，又使李进忠请回。如此者再三，不放出暖阁。司礼监等官又奏，大臣朝见毕即回。选侍方许朕出。朕至干清宫丹陛上，大臣扈从前导。选侍又使李进忠等将朕衣扯住不放。若非司礼监奏请朕前进不可退，又不能出见大臣矣。及至前宫门，选侍又差人数次要朕还宫，不令朕御文华殿。卿等亲见当日事势安乎危乎？当避宫乎？不当避宫乎？前者刑部暨各衙门欲行庇护之私，因借安选侍为题目，使是非混淆，官府不宁。辅臣义在体国，为朕分忧，何不代朕传谕片言，屏息纷扰，君臣大义何在？又是日朕自慈庆宫至干清宫，恭视皇考入敛。选侍又阻朕于暖阁，不放出入。司礼监王体干等奏三四次，方许朕出暖阁。初二日，朕至干清宫朝见选侍毕，恭送皇考梓宫于仁智殿。纔行礼毕，选侍差人传谕朕必欲再朝见选侍，方许回慈庆宫。扈从大臣科道等官皆所亲见。一朝不已，至于再朝，是威挟朕躬，欲垂帘听政之意。朕蒙皇考派在选侍照看，朕不在彼宫居住。其饮膳衣服皆系皇祖、皇考所赐，与选侍无干。只每日往选侍宫中行一拜三叩头礼。因不在彼宫中住，选侍之恨更深。其侮慢陵虐不堪，朕昼夜涕泣六七日，此内臣宫眷共见而不忍言者。皇考自知派与李选侍为误，每日自来劝朕。见朕涕泣不止，使各官劝解。朕惟每日往朝李选侍，以遵皇考之命而不居其宫，此于亲疎自有分别。选侍所行极毒极恶之事，朕曾密谕阁臣不令发抄。若避宫不早，则选侍爪牙成列，威福在手，朕亦无如之何矣。选侍因驱崩朕圣母，自知有罪。使宫眷王寿花等时来探听，不许朕与圣母下先任各官交一言。如有旧人来问朕安，交一言者，选侍即拏去重处。此朕苦衷，外廷不能尽知。朕今奉养李选侍、皇八妹饮食衣服各项钱粮俱从优厚，且安享无恙。各官何乃猜度过计，藉为口实？如异日选侍患病而逝，将用人以抵命乎？将归咎于朕乎？岂不闻圣母之崩，由选侍之驱，各官奈何不为圣母，只为选侍！父母之雠，不共戴天。朕不加选侍之封号，以慰圣母在天之灵，奉养选侍之优厚，以遵皇考之遗意。大小臣工何不深加体察，乃至私于李党，责备朕躬！欲出一严旨切责，内臣执奏以朕在冲龄，外廷疑为中旨，喧论不休。且不深究。卿等可传谕百官，其务和衷以供乃职。毋得背公植党，自取罪愆。」太监王安等之笔也。刑部尚书黄克缵上疏谏。上曰：「朕之传谕，本不得已。卿非党李氏之人，而违□偏执，不顾君父，亦多有之。其尽乃职，勿多言。」
　　御史王业浩上疏言：「圣谕传宣，中间述选侍始末及移宫一事，其中语意不无可酌。伏祈更出明纶，与中外共晓。或暂收还前谕，召阁臣等商定而后播传。夫选侍昔为宠嫔，今则孑焉一妇人耳。当哕鸾之火而无虞，而皇上所以抚而周之者已极优厚，而举朝尚有烦言。乃皇上之心亦甚觉有不安，而面谕批谕一谕再谕者何居？皇上之所独知也。伏愿皇上返思者一。先帝青宫毓德，仁孝夙闻。一月当阳，千古让美。何至以一女子而移眷注之情？如谕中派与照管及驱崩等语，天下万世不察，则先帝止慈御家之盛德岂无少损？且晓人何必至此，伏愿皇上慎重者二。天祚圣母，起自艰难。纯和懿德，度越后妃。笃生圣躬，位分素定。何至以房闱之细，横来批颊之凶？在选侍即死有余辜，在圣母则生岂妒宠？伏愿皇上斟酌者三。父母之雠，不共戴天。凡在臣子，咸切同仇之义。而圣谕至此，且曲处如此，则前此之肃清，既未得为义之尽；今此之优厚，亦未得为仁之至。皇上将何居焉？且外廷臣工比肩共事一主，讨雠问逆已矣，而皇上亦且分目之曰安社稷，安选侍，则水火之形既判，玄黄之战方兴，雠不雠，安不安之题目何时纔了？伏愿皇上消弭者四。」奏入，不省。
　　方从哲以人言累疏乞休。进中极殿大学士，就第。赐银一百两，彩缎四表里，大红纻丝坐蟒一袭。荫一子，尚宝司司丞。
　　壬戌，御史焦源溥上言：「君臣、父子、夫妇谓之三纲。光宗皇帝，神宗皇帝之元子也。为元子者为忠，则为福藩者非忠。孝端、孝靖，神宗皇帝之后也。为二后者为忠，则为李选侍者非忠。此今日君臣、父子、夫妇之定案也。当先帝御极之初，忽传皇祖封后之命，及封宫不得而冶容进矣。张差之棍不中，则投以丽色之剑；崔文升之药不速，复促以李可灼之丸。先帝欲讳言进御之事，遂甘蒙不白之冤。近见南寺臣『升遐未明』一疏，无不人人痛哭流涕，岂皇上独不动念乎？故臣以为郑养性之都督，必不可不夺也；崔文升必不可不磔也。人臣无将，将则必诛。为司寇者，岂不闻此大义？而一疏再疏，极为开释。若以纵放大逆为持法之平，是张差当庙食，庞保、刘成当追赠，而先帝宜有此一棍之击，一剂之鸩矣。」盖自神宗朝群臣请册立者，多杖谪以去。天下侧目贵妃久矣，诸人欲一旦而反之。属天子幼冲，宫中多有嫌隙，将兴大狱，以重外臣拥立之功。及源溥上疏，始以三事串合为一，至发扬先帝燕私而有所不顾，于是三案之形成矣。上曰：「此往事不必深论。」然以诸臣言之不已，降文升净军，发往南京孝陵种菜。
　　兵科给事中杨涟先上疏自明，被旨褒嘉过当。人谓其结王安以取旨如响答者。工科给事中孙国桢上疏言：「先帝宾天，不幸有此宫闱之变；人臣事主，不过存此忠荩之心；愿皇上慎勿归臣下以功。此之功，臣子不敢居之功也。尤愿皇上慎勿疑外廷以党，此党之名，国家不可有之名也。居不可居之功，所系犹小；建不可有之名，恐初缘于一事，后遂曲借之以张罗；明兆于一言，或即阴操之以为阱。爱憎之变，翻覆因之，而祸且中于国矣。」涟亦内不自安，乞归。疏再上，许之。
　　刑部尚书黄克缵疏辨，上切责之。
　　辛未，上谕百官：「朕自御极以来，祗遵皇考遗训，夙夜靡宁。所赖内外臣工协力同心，奉公守职。二三大僚忠君体国，表率诸属。辅臣如游，为朕首简，何乃以浮言求退，使朕不得任用一人？尚书嘉谟、克缵一事小嫌，何难消释？愤争求胜，封印杜门，连求去国。大臣爵位已极，一去何难？皇考顾命诸臣，望以佐朕新政，岂意两朝覃赏之后，遂为乞身自便之图。忘国厚恩，藐朕幼冲，责以无人臣礼，亦复何辞！岁除在即，三臣宜速出视事，不得更有渎陈。朕又览科道各官章奏（原作美），持心公平者固多，意见偏私者不少。亦因大臣身家计重，可以浮言摇动，以致国是混淆，人心惶惑。朕奉祖宗法度，不能坐听纷嚣，以乱朝政。特兹再加申饬，以后大臣进退，取自上裁。小臣去留，悉听部议。如有不奉明旨，擅自去职，及挟私逞意，显肆挤排者，下廷议治罪。朕无戏言，毋贻后悔！」 【 如游九恳天恩允放疏云：「科臣杨涟语臣曰：『涟移宫一节，有疑交通于内者。更谓涟出吾师之门，疑特简亦涟为之地。』」克缵以同乡张维枢陪推一事与嘉谟有言。　次年二月，以年例出孙国桢为金事。王业浩亦以病乞归。】 

　　昔年欲撰两朝纪事，先成此卷。所本者先大父当时手录邸报，止纪大事，其迁除月日，多有未详。别购天启以来人家所藏报本，岁月相续，几于完备。寻为友人潘柽章借去，炎武既客游，柽章遭祸以死，其报本亦遂失之。求诸四方，不可复得，后之传者日远日讹。炎武自度衰老，不能成是书，而此卷为熹宗初政三案之发端，具焉复不可泯，因录存之，名曰熹庙谅阴记事。始泰昌元年九月，终十二月。

　　顾亭林诗文集 （清）顾炎武着 
