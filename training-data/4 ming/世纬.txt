世纬（明）袁袠撰

　　●自序

　　昔孔子谓，我欲载之空言，不如见诸行事之深切着明也，悲夫！古之人苟怀抱材德者，曷尝不欲匡依明圣，兴立事业者哉！而卒托之空言，命也。是以君子进则勒洪伐于钟彝，退则修遗文于方册，身虽不得躬行其道，文之所垂亦足以自见，而为法于将来。周秦而下，善言治理者莫如贾谊，其次则王通、陆贽，又其次则苏轼、王通。《太平十二策》，亡逸莫考，我欲观唐宋之事，舍陆、苏何适矣？夫欲考往而知来者，恶可无空言哉！是《世纬》之所由作也。客曰：古之立辞者，不得志则为之。故屈平放而赋骚，虞卿穷而着书。今圣人在位，材杰进趋，言行计从，《世纬》之作何也？袁子曰：否，非是之谓也。夫高居而逖听者，天子之职也；叙官而诏禄者，大臣之业也；程功而累劳者，百司之分也；博稽而广议者，众士之虑也。古者庶人工商，有谤有谏，而况于士乎。袠也，尝从大夫之后矣！官守有恒，言责无与，未尝得排阊阖之门，趋文石之陛，一摅其愚，徒以强壮之年，婴狗马之疾，一旦恐溘先朝露，非托笔札何以自见。《世纬》凡二十篇，语多刺讥，且阔于事情，亦知其柄凿异用竽瑟，殊好空言无益，祗增多口。有志于应世者，亦矜其狂愚，采其可用者云尔。

　　●卷上

　　○官宗

　　夫宗室日蕃而禄不给，何也？封建之法坏，而仕宦之途绝也。昔在周室，并建诸侯，同姓封者什七，异姓封者什三，各治其国，以蕃王室入为公，孤出为牧伯，亲疏相制，外内联络，卒赖其力，享祚长久。秦坏周法，疏忌骨肉，阙翦枝叶，二世陵迟，荡然亡卫。汉兴，鉴秦覆辙，损益周制，虽有七国之变，而莽操之际，犹赖宗室，众强南顿，中山之后奋起，徒步光复大业，此则亲亲之明验也。唐宋封建之法废，而仕宦之途犹足以救其末流，侯王将相，布列中外，是以本根不蹙，而枝叶扶疏，卒受其荫。我明草创，高皇帝鉴周汉之所以得惩。孤秦之所以失宗子，分王裂地，而封犬牙盘石，祟其位号，安享禄给，不任以事，内销七国之变，而外耸维城之固，岁朝京师，宴赏有度，十王有舍，宗人有府，诗书礼乐炳焉可述，仕进之途禁防未设。逮及文皇帝，稍稍摄以文法，朝觐之典不行，仕宦之途以塞，生者日众，而岁禄有限，分析微弱，下同氓隶，贤愚壅阏，莫能自效，分地则不足，益禄则无给，干法丽禁者纷纷是也。而议者乃谓宗室不仕高皇之法，此特未之深考耳。古之哲王，莫不以亲亲为先务，故《诗》曰：宗子维城。又曰：无俾城坏。曹魏窃命，忽弃远谋，忌嫉陈思，亲贤弗用，大权下授，阼移司马。《诗》曰：本实先拨。此之谓也。譬之县黎结绿之珍，连城夜光之宝，委之他人，固弗若遗之子姓之愈也。是故固本者，莫若亲亲，亲亲者，莫若崇贤，崇贤之术在责之保傅，而升其俊秀者于乡学，三岁而简之，升之于国学，而试之于乡，试之于大宗伯，登之于天子，随材以官之，诏德以禄之。贤者进，不肖者绌，而考课之法，黜陟之典与疏远者等，则忠勤之心生，而奸逆之节泯。且仕者有禄，则岁禄足。不仕者有教，则刑法省。施亲亲之名，而享贤贤之利，则何弗为也。

　　○遴傅

　　考之《皇明祖训》，凡亲王子孙，才堪出仕者，宗人令具以名闻，授任后俱如常选法，此高皇帝意也。夫宗室之才者，得仕于朝矣。而仪宾、长史等官，乃不得为京朝官，此岂祖宗法哉！宣德间，有旨，汉府亲戚，不许选官。盖止为汉府设也。弘治初，布政雍泰，连姻秦府，得为宣府都御史。国初，杨士奇以审理副，入为翰林编修；周忱以长史，累官尚书。弘治间，雷霖以德府长史，升提学副使，此其证也。夫连姻宗室者，不得为京朝官，故衣冠之族，与宗室婚者鲜矣。官王府者，不得为京朝官，故傅相率不肖矣，此非细故也。今之傅王者，率老死王国，终其身弗齿于有司铨衡者，必阘茸则授之，耄昏则置之，而其人亦且绝望于通显，苟利其禄耳矣！是弃之也。欲宗室之循法轨，遵理道，而乃以阘茸、耄昏者傅之，甚亡谓也。汉法，官王府者，必慎简其人。如董仲舒之于江都，贾谊之于长沙，田叔之于梁，申公之于楚，王吉之于昌邑，谏诤论议，斐然可述，虽有邪心逆节，而犹存畏惮之意。今诸侯王，皆血气壮强，而不为置贤师傅，此教之乱也。是故高煦反于汉，寘鐇反于安化，宸濠反于南昌，此非傅相官京朝之患也，置傅相不得其人也。欲宗室之贤，莫若遴选傅相，而训之以礼义，择京朝官之有行谊者则为之。博通古今，明当世之务者则为之。考其殿最，均其劳逸，出为傅相，入为公卿，略如汉法，以不失祖宗之意。是官傅相者，有仲舒、贾生之称，而宗室获河间、东平之誉，维城永固，而尾大之患自销也。

　　○简辅

　　夫内阁者，即今之宰相也。是天子之所与，承天地、理阴阳、和万物、抚四夷者也。而徒取充位之人，甚亡谓也。《书》曰：官不必备，惟其人。盖言有其人则官之，无其人则虚焉。三代以前，率用此道。秦始置丞相，专任李斯。汉以下置相，多非其人，萧、曹、丙、魏、房、杜、姚、宋，随时立业，固未有熙载代工，弘格心之道者也。高皇帝深虑远算，因胡李之败，鉴蒙古之失，博稽往籍，略仿周制，革丞相，而置六部，公孤之官，不轻畀人。忠勋如刘基，亲敬如宋濂，终其身弗以授也。文皇嗣统，妙简英哲，于时解缙、杨士奇等七人入直内阁备顾问，代王言而已。洪熙以来，爵子稍轻。然当时兼保傅者，三杨、蹇、夏、黄福、钱山之外无闻焉。景顺之后，保傅满朝而师尹多辟矣，何则？祖宗朝，凡才望者，皆得入参机务。如黄子澄则以太常少卿入，薛瑄则以大理少卿入，李贤则以吏部侍郎入。而今则非翰林不入内阁矣！祖宗朝，凡才望者，皆得入翰林，如宋讷则以助教入，胡俨则以知县入，杨士奇则以审理副入，周是修则以纪善入，刘球则以仪制主事入。而今则非及第庶吉士不入翰林矣！夫及第者，徼一日之长，其所对策多浮泛，掇拾务，诡时好，稍触忌讳，即抑寘下甲间。有以直言及第，如罗伦、舒芬之徒，复流落不偶，壹郁以死。而庶吉士之选，尤多徇私，不协舆望。其选也，必权贵之私人乃得与焉，其留也，亦必权贵之私人乃得与焉。凡材识修洁之士，悉摈弗用。启侥幸之门，开奔走之路，莫此为甚。文皇帝储材论相之意，荡无遗矣！方其未得志也，则惟权贵之门是趋，挤排同列，不顾廉耻；其既得志也，则养骄安禄，积日累月，坐致高显；爵位已极，则患得患失，无所不至。六曹之务，进退可否，必咨而后行。盖有天子不知，而内阁先闻者矣。上蒙下蔽，作威作福，可不畏哉！故议者以为，今之内阁，无丞相之名，而有丞相之实，殊非高皇帝不立丞相之本意也，必革之而后可以为理。噫，是因噎以废食，惩覆而弃舟也！权之所寄不在此则在彼，苟得其人何患弗理。如其材也，则置之翰林，不必其及第庶吉士也；如其材也，则登之内阁不必其翰林也。凡及第者，必直言是取，务采舆望焉。庶吉士之选，必端良者是留，务采舆望焉。破拘挛之陋格，塞请托之私穴，官内阁者，必极天下之选，而公孤之尊，弗以轻授兼收并用，以复祖宗之故事，庶乎其得人也。

　　○降交

　　秦制，尊君卑臣，百官非奉诏不得上殿，视其君如天神。然汉兴，稍变秦制，百官得召见论事，面折庭争，止辇以受言，临轩以策士，前席之问，拊髀之叹，虽疏远小臣，得与天子相唯诺，盖犹有先王之风焉。唐之贞观、开元，宋之庆历，莫不亲贤礼下，大臣有赐坐之仪，造膝之请。谏官有入阁议事、对仗读弹文之典，君臣之交蔼如也。明兴，金华数子，赞襄献替，分虽君臣，而情犹父子。乃后复简杨士奇等七人，以备顾问，下至牧守，咸赐召见，不独察其器能，且得问民疾苦，周知情伪。观其君臣同游之歌，亦曩时卷阿宴镐之盛也。文皇仁宣待下有礼，三杨、蹇、夏日侍帷幄，射凫西苑，饮酒极欢，赏花赋诗，雍容可想。天顺间，李贤、王翱，亲信宠任，事关机务，面决可否。孝庙励精寤寐，英哲尊礼元老，数开文华，讲求政理，平台暖阁，不时燕见。大学士刘健、谢迁、李东阳等，呼以先生，弗名也。六曹之长，皆民誉也，华容刘公昼，日三接吁谟，密议左右，莫闻君臣，一心虞廷之都，俞何以过此。今天子神圣，削资格而弗拘，拔奇材于不次，一言当意，立跻华要，士有起家六七年而秉钧轴，斯亦岩渭非常之遭也。亦尝数御便殿，延见二三大臣矣；亦尝改容礼貌，宴赏赓歌矣。然延见有时，不数语而退，天威咫尺，分严堂陛，六曹之长，台谏之司，文学侍从之官，咸不得与。敬大之礼已渥，而下交之情未通，流俗之见未能深识，不曰天子过劳，则曰大臣畏议己者，噫！为斯言者，非愚即谄也。人之恒情，逸则思欲，欲则骄纵之心生；劳则思艰，艰则兢业之怀切，安危理乱，鲜不由斯。故《书》曰：无教逸欲有邦。程颐有言，接贤士大夫之时多，亲宦宫宫妾之时少，则可以涵养气质，而熏陶德性，甚矣！古人之爱其君也！今不思逸欲之丧邦，而徒虑忧勤之劳其君，是非真能好君者也。夫大臣者，天子所与燮调者也，台谏者，献替者也。文学侍从之官，论思启沃者也，皆天子所亲信者也。大臣论道于前，则台谏拾遗于后，而文学侍从之臣得以引经而对，据礼而议，面相诘难，不出一堂，虽有谗说弗行也。且以大臣而畏人之议，已将焉用彼相哉！故曰：为斯言者，非愚即谄也。诚使国有大事，天子召大臣者面计之，而大臣亦得以其事请见文学之臣，轮对以备顾问。而官台谏者，许入阁以议，从容赐坐，务尽所言，谋无遗虑，动无过举，政体之得失以尽，而群臣之心术见矣。其经筵日，讲必妙选，端良忠谠，明于经术者为之。讲章之进，要在剖析经旨，切劘政理，削浮泛之剿说，黜谄谀之故习，有疑焉，必辨问折衷，归诸至当而后已。而外之方岳、守令，于其来朝也，特召数人焉。赐之清问，以观其材识。凡闾阎之情伪利病，悉周知之，上自亲信以逮疏贱，若元气之周流于一身，流通联属，无复间隔。嘉猷入告而谠言上，闻壅蔽之患销，而太和之休应。《易》曰：上下交而其志同。此之谓也。

　　○诱谏

　　书曰：臣下不匡其刑墨。传曰：兴王赏谏臣。夫言路之通塞，国家之安危系焉。言者赏，不言者罚，则言路何患乎弗通。古之哲王蒙瞍有诵，工瞽有规，立进善之旌，设诽谤之木，患危言之弗我闻，弗患言者之过吁也。古之忠臣批龙鳞，尝虎口，剖心而不悔，烹鼎而不慑，患吾言之弗直，弗患听言者之不我从也。三代以降，谏纳者莫如唐太宗，敢谏者莫如魏征，善乎！太宗之作帝范也，有曰：大臣怀禄而莫谏，小臣畏罪而不言，夫有国家者，使人怀禄畏罪，而忠言不闻，亡无日矣！我明稽古建官，而特重台谏之选，给事主封驳，御史专纠弹士，有材望者乃得与选。而且许风闻言事，言虽不实弗罪也。是以士希折槛之风，人慕引裾之节，窜逐甫去，而章疏继陈。如英皇之北狩，武庙之南巡，伏阙死谏者，踵接于朝。是以王曹浊乱于前，钱江簸弄于后，咸包藏祸心，谋为不轨，卒赖敢言之土，发觉其奸，得以亡败，此则谏诤之明效也。夫人主莫不愿治而恶乱，然顺心则喜，逆耳则怒，人臣莫不慕忠而羞佞，然嘉奖则言，震怒则默，人情然也。是故上有容言之主，则下有敢言之臣；上有危亡之讳，则下多依违之辞。故世不患无魏征之敢谏，而患无唐宗之容言。诚使言者赏，不言者罚；言之善者则施行之，不善者亦优容之；温颜以来之，霁威以下之；弛讳忌之禁，宽指斥之诛；不以顺逆为喜怒，不以喜怒为刑赏，听言者有文皇之明，则进言者多魏征之直矣！

　　○广荐

　　夫乡举、里选，所以敦行谊也；安车束帛，所以搜遗逸也。汉兴，去古未远，兴廉举孝，数诏有司，而四诰之招，申公之迎，严光、周党之聘，犹足以励士风而端教本。自科目之制兴，而弓旌之招废，士习之卑，日以污陋。国初取士之涂甚广。而刑新之典亦严，士皆避匿不乐仕进，故设科无定额，而由荐举进者颇多。高皇帝初下金陵，首开礼贤之馆，刘基、宋濂、叶琛、王祎、陶安、章溢数子者，皆抱王佐之器，命世之材，奋起风云，志存竹帛，雍雍乎亦曩时稷禼之亚，王魏之伦也。宣德以还，禁防渐弛，风雅浸微，请托繁滋，苞苴竞进，荐举者多非其人，而吏员任子，咸处杂流，誉髦之选，一归科目，势之所重，不得不然。何则？糊名易书，拔十得五，网罗低昂，鲜有遗者。法出乎画一，而事存乎至公，诚不易之令轨也。然而科目所得，采浮华而遗行实，习经义而谙时务，判不知律，策不通今，掇拾剽窃，以徼有司。童之所习，壮之所试，不出章句，陋亦甚矣？是以当官莅事，往往碌碌，间有卓荦瑰玮、脱颖轶尘、不为俗学所困者，亦千伯之一二耳？风颓而不可止，俗恬而不知怪，此有识者之所为痛惜也！夫科贡足以得经学之士矣，而孝弟力田、独行者，非荐举不进。荐举足以得行谊之士矣，而宏词博学、明习政务、识达治体者，非制科弗庸。今当事者，皆因陋就简，以为经制既定，安用取高皇帝约束，妄纷更为？曾不知荐举之典，固高皇帝法也，今不思废坠之当修，而徒虑纷更之无益，不恤科目之未尽出于公，而徒病荐举之多私，以是而欲求异材，收实用，吾见士习日卑、而教化益衰也！故欲士敦实行，莫若修荐举；欲士通世务，莫若增制科。制科之法，或五岁一举焉。或三岁一举焉。诏天下之士，凡习知钱谷、甲兵、水利、边务，以至天文、律历、书算、诗赋、技艺，咸得以所长自售而登进之，因能以授官，使专于其职。而荐举之法，则责之抚按藩臬，或一郡一人焉，或一省一人焉。其谬举弗胜任者，则台谏得以纠正，公卿得以论驳，甚者，则罢职弗叙。其蔽而弗举者，亦如之。如是，则荐举足以搜遗逸，制科足以罗异材，而科贡所得明于经术者，兼商用之均，其殿最甄，其贤不肖如此，则取士之途广，而士无遗材，责实之政成，而人无饰行，士习可振而政理足观矣！

　　○崇儒

　　夫学校者，俊秀之关也。师儒者，士民之表也。是风化之所自出也，贤才之所由进也，而俗吏忽之。盖自党庠、遂序之制坏，而乡举、里选之意微，哲王之彝典既隳，而人材亦浸不如古矣！明兴，嘉尚儒术，敦崇教本，乡社有学，郡县有庠，即党遂之规也。成均有师，国子有教，即辟雍之遗也。贤良有荐，耆逸有征，即选造之风也。官祭酒者，前有宋讷、胡俨之仪轨，后有李时勉、陈敬宗之刚严。督学者，则陈选擅其声。司训者，则魏骥飏其美。身教克修，师道卓立。弘治以前，人才可观。自青衿之刺兴，而蔬圃之叹作，内之成均，循资计禄，苟取充位，外之乡学，官卑禄薄，阘茸耄昏俗所贤者，亦不过送迎以为能，升散以为职耳！蒙师里社，尤为无益，弦诵灭息，教化陵迟，人才士习，愈趋愈下。董生有言，养士莫大乎太学，今纵不能得人如宋胡瑗，亦宜妙选天下之刚严端重、可为人师者以居之，不必其翰林也。督学之官，国初未有也。正统间，黄福建议，始设此官。赐以玺书，许以言事。且令御史、藩臬，毋有所侵越，权至重也。今之官此者，多以他涂得之，进不以正，心乎患失，且畏御史之刺劾也。惟言是听，侵挠不已，事权移夺，无复玺书之意。然则提督之任，即付之御史足矣，安用此纷纷为邪！今宜精简其人，专责久任，申敕御史毋或侵挠。有不如敕者，许督学者得以上闻，庶事权不分而体统画一矣。其司乡学者，凡府之教授，州之学正，县之教谕，必以进士，而训导则以乡举岁贡者参焉。增其禄秩，优其礼待，其卓异者，有翰林台谏之选，而岁贡之例必严为之禁。其年耄昏及暗于经术者，毋得滥贡。贡则督学者连坐焉。而又妙选弟子员之经明行修者，以主里社。如此，则党庠、遂序兴，而茂材异等出矣。

　　○贵士

　　夫爵禄以劝功能，刑威以惩奸慝，二者驭世之大防也。然爵滥则士竞进、而恬退之风微，刑繁则士苟免、而廉耻之道丧。《记》曰：刑不上大夫。此言士可杀而不可辱也。秦汉以来，士也日贱。李斯相也，具五刑；萧何侯也，缚缧绁。勋如条绛，材如迁向，幽囚械系，宫腐髡钳，辱已甚矣！王莽之篡，群臣咸颂功德以美新，死忠徇国者，遂无一人，贾生之言亦略验矣。光武中兴，矫枉过直，奖高节，礼逸民，东都之季，党锢益严，而忠节愈励，士皆骈首就戮以扶汉鼎。暨乎宋祖，以忠厚立国，以廉耻养士，及其亡也，文、陆、张、谢之徒，蹈东海而不悔，戮燕市而不挫。由此言之，士何负于国哉！我国家刑新甚严，而养士有礼，罹大辟者，有三覆之规，犯严科者有八议之典，非法不刑，酷吏有禁。百七十年，司刑者怀于张之平恕，而耻汤、周之刻深，有有功之矜恤，而无罗吉之苛虐，慎刑贵士，蔑以加矣。然而画一之律有定，而多门之政颇繁，士之作奸犯科者，付之刑部、都察院，评之大理寺。轻重之弗衷者，刑科又得驳正之，亦已足矣。今乃下之锦衣卫，幽之镇抚司，缉之东厂，捕之校尉。夫锦衣，亲军也；镇抚，武弁也；东厂，中官也；校尉，则卒隶也。以介胄之夫，而侵刀笔之吏，以阉腐奴仆之贱，而司执缚讨捕之权，假狼虎之威，以济其壑之欲。赂多则削重以为轻，赂少则诬虚以为实，事干宫禁，言触讳忌者，必严刑以报怨，绝命以灭口，察意向以为低昂，伺喜怒以为出入，其死于榜掠者，不可胜纪。如刘球、钟同之徒，身残尸毁，遂使怀忠者愤激而不平，畏死者怯懦而不敢销刚直之心，沮浩然之气，士风陵迟，其所由来者渐矣！凡狱之经厂卫者，则司寇不敢诘，廷尉不敢驳，刑科不敢纠，间有执法之吏，翻异成案，如薛瑄、丁哲，祸几不测，司刑者相引以为戒。然则国家奚赖焉？夫镇抚、东厂，朝廷之所亲信也，故以大狱付焉。然稽之往牒，未闻其据经守法，有释之定国之贤也；未闻其发奸挞伏，有张敞、广汉之能也，马顺、门达、汪直、钱宁，作威作福，覆车踵接，为世大戮。今不信士大夫之心，而寄耳目于爪牙介胄之士；疑公卿之私，而任腹心于阉腐奴隶之贱。狱赂繁滋，而威权移夺，怨归于上，而利专于下。以法守则侵官，以典章则破律，乖画一之规，而启多门之弊。其尤甚者，则官校之捕人于远方，公求贿赂，厂卫之杖士于阙庭，立毙棰楚。夫事之在远方者，诏御史捕之足矣，何至纷纷差官校四出乎？束缚窘辱，得赂则生，不赂则死，京朝官之有犯者，下之法司足矣，律当死也，据律以议，皋杀之可也，何至令官校杖之阙庭，横尸以出乎？以圣明之朝，而执缚加于衣冠，榜笞施于卿士，恐非所以养士大夫之廉耻而尊朝廷也。是故欲士之死忠徇节，莫若养其廉耻；欲朝廷之尊安，莫若爱养臣下。其有皋也，一付之法司，而厂、卫弗与焉。如法司之破律舞文，而市恩以立党，故出入人者，必以法治之。则士之寡廉鲜耻者，皆怀死忠徇节之报矣！

　　○裁阉

　　《周礼》：阍人，王宫每门四人，囿游亦如之。寺人，王之正内，五人。内竖，倍寺人之数，若此其简也。司昏晨，以时启闭。守门，囿御苑正内，路寝给使令而已，未闻授以政也。故周之盛时，未闻有宦寺之祸也。巷伯孟子，诗书所称。暨乎伊戾祸宋，寺貂乱齐，赵高亡秦，石显败汉，而刑人之祸不可说也。桓灵之季，王甫、曹节、侯览等，渎乱国经，操断威福，废立擅权，高下在心，禁锢忠贤，诛夷陈、窦，宫闱流血，大盗蜂起，自古刑人之祸，未有若此极者也！唐之中叶，覆车靡监，高力士、鱼朝恩、李辅国、程元振，肇衅孽于前，仇士良、王守澄、田令孜，崇厉阶于后，衣冠骈戮，道路横尸，甘露之变，独柳之祸，言之丧气，较之东京尤为惨烈！而世主不悟，寄以腹心，优其宠禄。童贯之徒，卒以亡宋，丧乱相寻，靡有宁已。我太祖高皇帝，洞览古事，深鉴前失，监局之官，不得过四品，掌宫禁、备洒扫而已。宣统以来，优假稍过，威福渐移王振喜宁，诸阉权势隆赫，凶焰熏灼，潜通酋虏，谋危社稷。遂使英王北狩，几致永嘉、靖康之祸，犹赖王竑之徒，危言正色，借剑尚方，廷捽马顺，以销肘腋之变。壮矣哉！固足以远纾陈窦之愤，近雪钟刘之冤矣。然而吉祥构逆，外连亨彪，事发仓猝，危而后济。宪、孝两朝，汪直、李广表里为奸，所幸朝政清明，不甚害事。暨武皇帝之初年，刘瑾、马永成等，号为八党，蛊惑圣心，斥逐元老，洛阳、华容、钧阳、洪洞诸公，相继窜殛，岩廊一空，诤臣杜口，直士卷舌，杀戮之威，遍乎缙绅，诛求之惨，毒及氓庶，潜蓄异谋，肆行逆迹。向非高庙神灵，武皇独断，改玉改物，伊谁御之？夫考之古事既如彼，征之今事又如此，然则兴替之原，理乱之迹，断可识矣。而议者犹谓，吕强之清忠，杨复光之讨贼，张承业之存唐，光照史册，恶可少也。嗟乎！求什一于千伯，亦已难矣！世主不悟王甫、曹节、仇士良、田令孜等，如彼其多，而欲望吕强、杨复光、张承业三人者，如此其寡，非甚惑欤！何则？妇寺之性阴狠贼戾，嗜利亡耻，朝夕左右，浸溃易入，甘言柔声，首鼠两端，伺察意向，动中所欲，苟非烛以至明，断以至刚，其不惑溺者鲜矣！古者刑人，不在君侧。《书》曰：侍御仆从，罔匪正人。秦汉郎中、谒者，多士人为之，犹有古意。我国家虽纯用寺人，而不得与政事，所以消伏祸，杜危机也。诚使政令予夺，皆天子独运于上，而心腹耳目寄之忠贤，枢机之务，一切弗与。其在外镇守、守备、织造等官悉罢弗用，老耄者汰之，狠黠者黜之，严阉割之禁，正交通之诛，有缺弗补，有罪弗宥，略如令狐绹之议，以复高皇帝之故事。吾见宫帷肃清，而肘腋亡患也。


　　●卷下

　　○汰异

　　昔孔子作《春秋》，以攘夷狄；孟氏谈仁义，以辟扬墨；董生述周孔，以黜管商；韩愈着《原道》，以排佛老，而佛老之害为尤甚。愈之言曰：孟氏之功，不在禹下，然则愈之功，岂孟氏下乎！世儒支离，溺口耳之学，昧教化之原，知佛老之害，而甘心沈溺其中，以清净为宗，以虚无为本，以慈悲为教，以寂寞为归。弃纲常，蔑礼法，隳政事，败五等之伦，废四民之业。不蚕而衣，不耕而食，不诵读而仕，不婚姻而配。伤教化，乱彝典，生人之蠹，未有虐于佛老者也。世之言者，皆以佛、老与吾道并立为三，以释迦、老聃与周孔并。噫！是何言欤！是何言欤！民之初生，希希夷夷，颛蒙浑噩，无思无为。圣人者出，训以彝伦，式以礼法，威以刑禁，申以命令，而后民知向。方羲、农、尧、舜之世，恶睹所谓释老者哉！而曰并立为三，诬亦甚矣！老氏之学，昉于周末；佛氏之言，兴乎东汉。周孔之教衰，皇王之道熄，而后异说售焉。氓之蚩蚩，不究其本，而倡为三教之说。噫！斯言也，佛老之徒倡之也，仲尼之徒无道佛老之事者。然则佛老之教可遂寝欤？曰：奚为而不可。韩愈之言曰：人其人，火其书，庐其居，斯浸之之术也。周秦以来，惑老氏者，无如秦皇、汉武，惑佛氏者，无如梁武，秦、梁以亡，汉以乱，斯亦足鉴矣！而庸君、暗主，甘心为之，覆辙相寻，亦可哀矣！高皇帝既定天下，欲遂灭佛老之教，当时诸臣，无傅奕之深识，而袭萧禹之庸愚，因循苟简，渐以滋蔓，周颠仙、张三丰、天眼尊者之徒，妖荒迂诞、怪乱不经。成化以来，继晓、李孜省辈，恣为幻惑，百无一验，伎穷智屈，终膏斧钺。文成五利，相继诛戮，斯亦往事之明验也。有王者作，焚其庐，火其书，人其人，习老佛之教者，必杀无赦。如此，则异端汰，而庶民兴矣！

　　○距伪

　　《记》曰：天下有道，则行有枝叶；天下无道，则辞有枝叶。辞之繁者，行之慝也；道之贼也，政之蠹也。周衰，处士横议，杨墨塞路，孟子昌言以距之，而后人知杨墨之非。唐季，佛老之说横行乎中国，上自天子，下逮氓庶，翕然信之，韩愈《原道》以排之，而后人知佛老之非。夫杨墨佛老，与吾周孔之道判若黑白，可以惑蠢愚，而不可以欺贤智，故排之也易为力。今之伪者则不然，其所诵读者周孔之诗书也，其所讲习者程朱之传疏也，而其所谈者则佛老之糟粕也，其所行者则桀跖之所弗为也。假道学之美名，以济其饕餮穷奇之欲，剿圣贤之格言，以文其肤浅缪悠之说，党同而伐异，尊陆以毁朱，凡其所言者，不出老生之常谈，庸人孺子皆知其非，而士之好名利趋富贵者，方以为孔孟复出也。翕翕訾訾，如沸如狂，创书院以聚徒，而黉校几废；着语录以惑世，而经史不讲。学士薄举业而弗习，缙绅弃官守而弗务，以静坐为存养，以诗歌为礼乐，互相标榜，私立门户，以希终南之捷。利合则引援，势倾则挤轧，吠声聚臭，牢不可破，似是实非，固不特紫夺朱郑乱雅而已。今圣人御极，大道为公，而邪说肆起，正学湮芜，坏人心术，祸惨乎杨墨，灾深乎佛老，世无孟韩，孰能距之？圣天子尝下明诏，示禁绝矣，而风俗颓败，株连蒂固，势莫能止。昔孔子诛少正卯，子产诛邓析，恶其乱政也。然亦未有诋毁先儒，蔑弃明诏，乱王制，蛊人心，似是实非，如今之伪者也，距之如何？火其书，迸其人，不与同中国，举文皇之所以罪朱季友者以罪之。庶乎正学明，而异端息，邪说不至于诬民矣！

　　○抑躁

　　今天下之最可忧者，莫甚乎士习之躁竞。夫躁竞者，进则恬，退者远，而贤不肖倒植，教化陵夷。风俗坏败，而沦胥以溃矣。《管子》曰：礼义廉耻，国之四维。四维不张，国乃灭亡。是岂可不为之寒心哉！国初取士，先行谊而后辞华，奖纯实而鄙浮薄，士皆避匿，不乐仕进。千旌贲乎丘团，束帛加乎岩穴，上下久任，内外均劳，大臣有羔羊之风，小臣怀貂尾之耻。司衡者，秉公绰之廉洁，而当官者，甘颜驷之沈滞，士风朴醇，猗欤！美矣！自久任之法坏，而速化之弊滋，重内而轻外，恶劳而喜逸，士希清贯，人竞要津，牧宰冀台谏之司，郎署徼翰林之选，视庙宇为传舍，剥膏血为钩饵。苞苴公行，货贿昼入，谄谀成风，钻刺得志，未有如今日者也。恶直丑正，反蒙讥笑，由是清修者，淹屈下僚；恬退者，肥遁丘壑。而小人比周为鬼、为蜮，鸱鸮啸乎殿廷，蜩螗沸乎宫社，阴凝冰坚，渐不可救，势之所趋，谁能御之？夫司铨者，人物之衡鉴，庶僚之仪表也。其进也，既不以正，则律己也，必不严。素望既轻，则人多侮。易而货，贿易入，不五六年超迁美秩，既富且贵，土争觊觎，奔走权门，以求必得，先后居此者，率以赃败。以若人而望其低昂贤否，黜陟幽明，譬之责盲者以视远，必不能矣。此官方之所由污滥，士风之所由坏败，躁竞日繁，而廉耻道销也。昔鲍宣进，而王氏敛手，杨绾相，而黎干失色。故表仪立，则人知法式；名器慎，则士修行检；采纯朴，则浮伪屏；崇正直，则回邪远；擢修洁，则食浊畏；奖恬退，则躁竞消；风俗美，而教化兴。四维具张，而国家尊安矣。

　　○久任

　　汉去古未远，法制尚简，吏咸久于其任，如仓氏、库氏类，以官为氏，故史称吏皆老死长子孙。终汉之世多循吏，自久任之法坏，而吏弊滋矣！夫数易长吏，则吏皆循资计日以冀迁，改其所施设，因循苟简，曾无终岁之计。而继之者，又好为纷更，令方行而遽寝，政未成而终罢，下之人皇皇焉，无复法守，而吏胥得并缘为奸。送故已去，而迎新未来，其代署者，肆为侵牟，狼贪虎苛，不餍不止。噫！弊亦甚矣！国初，官皆久任，内而公孤、六卿、台谏、郎署外，而方岳、牧守、丞簿、掾史，率九载三考而后叙迁。其称职者，有进秩而无改任，如蹇、夏、三杨、胡濙、周忱诸公，皆专任责成，上下相安，无苟且之意，列圣继承，守而勿失。自正德以来，阉竖擅命，幸涂旁启，士希终南之捷，而鄙更生之滞。然清议颇严，骤迁速化者，群讥众讪，不旋踵而罢，久任之法犹未大坏也。自夫鬻爵之例数开，而士之待选于都下者，日以停壅。当衡者欲疏通之，繇是长吏数易，而迁转无常，外之牧守、丞簿，内之台谏、郎署，率不满一考而即叙迁。不如是，则人多缺少，而停壅者益甚。甚者，三载考绩，则令丞以下多不察其材否，而概罢之以处待选之士，下既数易，则上必递迁。曾不数年，内而拜京堂官，外不失为方岳伯者，往往是矣。迁转既速，则罢黜亦易，贤愚莫分，略不爱惜，积薪之喻，良可慨叹！上下苟且，日冀月望于禄秩之崇庳、丰薄，而久任之法坏败极矣！今天子明圣，深烛此弊，亦尝一诏吏部，行久任之法矣。当衡者不考其本，而急急焉救其束流，知停壅者之当疏通，而不知鬻爵之例之当禁；知守令之不可数易，而不知方岳之不可轻黜，知台谏郎署之当久于其职，而不知公卿之不可易退。故欲行久任之法者，必自大臣始，上下数易，则下不得递迁，而鬻爵之例必闭绝勿开，凡府之贰倅，邑之令丞，必科贡乃授。如是，则待选者不至于停壅，而当官者莫敢为苟且，庶绩其凝，而九载三考之法可恒矣。

　　○惜爵

　　《记》曰：大臣法，则小臣廉。夫大臣者，是民之表也，吏之帅也，天子之所尊信而礼教者也，秩高而禄且厚矣！是奚所不足而乃屑屑于小吏之赂遗，甚者视其货贿之多寡以为高下，即其有无以为否臧，是教之贪也。假令小吏一再入贿，却之而弗受，且亟黜焉，则墨者远矣！是故苞苴行，则硕鼠之风滋；簠簋不饬，则羔羊之节斁。大臣取之小吏，小吏取之民，禁隳而俗败，上不法而下亡耻，利壅而民日贫，而国之丧乱无日矣！今天下之凋敝，其最者莫若赃吏，而吏之犯赃者多出于小官，自丞簿以至杂流，其不贪者盖百之一二焉，是皆入钱以鬻爵者也。方国家用之不足也，经国者曾不与，少知治体者熟计之，而鬻爵之令下矣。其始下令也，以为是特取之富家大室而已，民不加赋，而国以足用，是亡伤也，曾不熟计其利之微而害之博也。夫入钱以鬻爵者，皆非有曾史之行也，皆非有游夏之艺也，皆非有伯夷之洁也，皆非有卓鲁之政也，是乡里之所谓白丁也。而一旦偃然使之临民，法令之弗习也，文字之弗通也，流浊而品卑，监司之弗礼也，胥史之弗畏也，而其人亦无复叙迁之望，阘茸骫骳，嗜利亡厌，视其初之所入于县官者，必数倍而后止，国之所得者亡几，而民之所损者亡算，害博而利微，政蠹而民耗，未有逾此极者也。国初，取士之途甚广，而鬻爵之令不行，吏之作奸犯科者少，而丞簿以下，又多以进士为之，其乡举岁贡者参用焉，慎名器也。正统以后，朝野多故，师旅数兴，权宜之制兴，而鬻爵之令开。于是乎有纳粟买马之例，盖甚不得已也。而入钱拜官者，不过处以杂流，固未始有偃然为令得亲民者也。今天下泰宁，非有金革之事，甚不得已也。而数开此例，其就选也，入钱多者且得为大县令，名器之滥，流品之淆，未有如今日者也！司衡者，稍加之意，凡以此例进者，悉视故事处以杂流，而经国者，虽甚不得已，亦闭而勿开，塞侥幸之涂，绝冒滥之端，惩贪墨之源，防衰乱之渐，一举而四利附焉者，禁鬻爵之谓也。

　　○惩墨

　　司马召实有言：天之生财，止有此数，不在官则在民。今天下之仓库，所在空虚，曾无一年之蓄，而县官所入，恒苦于不足用，箕敛日急，而田野日穷。农夫作苦，终岁焦劳不得一饱，禾稼甫纳，面场圃已空；破釜无糜，败突不烟，妻孥枵腹，相对而泣。催科隶下，突如豺虎，鞭挞不已，子女随鬻，愁苦万状，言之痛心。今日之财，下不在民，上不在官，盈箱累橐，一归贪墨。下车视篆，首籍富户，剥削及肤，敛括入髓，胁以峻刑，罗以密法，百计敓攘，不尽不止。两浙之民，以富为戚，怨口载路，思食其肉。而当衡者，方利其赂馈，苞苴一入，立登清贯，贪浊之风，煽乎京毂，腥秽之臭，遍乎遐壤，墨吏之得志，未有如今日者也。昔桓、灵之世，崔烈入钱为司徒，史官书之以垂明戒。今之崔烈，奚啻百千，习以成风，恬不知耻。而清修之士，反蒙嗤笑，廉洁之吏，多见摈逐，官失其职，民不聊生，澜倒堤溃，莫知止极。夫贪墨之吏，幸而不败也，则捐其所有之什一，已足以躐清华而据津要；不幸而败也，不过夺官，甚者，发配极矣！一经肆赦，得归田里，乃复以其所有者，美田宅，高宫室，妖冶之妾，便给之仆，酣歌燕舞，荡心娱意，穷奢极欲，遗之子孙，利及数世，扬扬里闬，自谓得计，良由赃鉅而罚太轻，利博而害甚小，导之为贪，奚所忌惮？我高皇帝洞烛民隐，深探化本，崇廉洁之赏，严贪墨之诛，吏犯赃者，置之极典，枉法受贿，坐以死律。于是当官者怀刑，牧民者远罪，吏称民安，几致刑措。乃后钞法渐壅，赃贯太严，诛杀不胜，不得已而从世轻之典，增杂犯之科，而墨吏亦渐以肆矣。正统以后，赃贿繁滋，益以例禁。赃多者发戍，甚者，则远配极边。然发配未几，而诏赦随下，司刑者及贯而止，且无籍没之典，高下任情，出入徇私，赃者不必问，而问者不必赃，戍者未几，犯者相继，建言者纷然病之，而莫知变通之术。夫律诚不易，例则可增，如入官给主，固有定律。而赃至鉅万者，特以诏例籍没之，其以赃罪戍边者，水不得赦，且着为令。夫戍者不得赦，则不得归享其所入，而赃多者必籍，则无以遗其子孙，彼将畏罪之不暇，而何利之有将赏之不贪矣。国朝小吏之俸甚薄，而冗员日增，俸薄，则不足以养廉，而中人之性，罕克自树。陈平所谓不受金则无以为资，势使然也。是故冗员既增，则吏俸不得不薄，吏俸薄，则犯赃者必多，此相因之势也。假令天子下方尺之诏，诏吏部：凡冗员之无益者，悉汰之，而即以其禄冗员者，益小吏之俸。又有籍没不赦之例以为之，禁本既正，而未流衰止，赃吏知畏，而民其汔可小康矣乎！

　　○节浮

　　夫承平久，则禁防阔，禁防阔，则奸伪滋，奸伪滋，则浮费、冗食，莫知纪极而财力诎。今六边之士，朝廷之所赖，以扦封守者也，而日不得一饱，寇至，则京师震恐，人无固志。两浙之农，朝廷之所赖，以供军国者也，而日不得一饱，岁饥，则父鬻子，夫鬻妻，而道瑾相望。夫人无固志，而道残相望，则嚣然变其乐生之心，而有思乱之志，不逃之塞外，则挺而为盗，此非细故也。而当事者，莫之省忧，宴然以为无虞，病伏于膏盲，而饮食如故，此扁鹊之所以骇而走也。夫岁入有常，而悖出无经，则财必诎。财诎矣，而土木不息。师旅数兴，其最甚者，则官之冗者日益增。裁革之诏未干，而添注之令寻下，额外之员溢于常品，如工部、太常寺、光禄寺、中书科、太医院，皆亡赖之渊薮，而耗财之螟媵也。正德间，官方滥极，圣天子嗣统下诏清稽，凡传升、乞升者，悉汰无遗，薄海内外，鼓舞称快！今几复旧矣，武官袭替、比试之法，特故事耳。降革之例，曾不一行，其带俸者，又数倍于正额。锦衣卫之缉获妖言强盗者升俸，署级莫敢请问，而边将之上首级论功者，岁不知几何也。军士失伍，而支粮如故，上下相欺，公私并竭。建言者方急，急于理财之术，而不知节费之说。夫浮费不节，虽积如丘山，来如江河，日朘月削，终致陵迟，朝渗夕泄，立见枯涸，虽使管、商执筹，桑、孔司计，亡益也。古者冢宰制国用，量入以为出，必使有九年之蓄，而后可以为国。汉之文、景，躬行节俭，海内富庶。宋神宗锐于富国，而暗于知人，新法纷纷，卒基丧乱。由此观之，则生财之不如节用，富国之不如足民，亦已明矣！今宜特诏吏部，凡额外之官，如传升、乞升、添注、填注，自工部以下，如前所云者，一切革罢。复诏兵部，集议以闻，新官之袭替，一如旧官比试。而比试之法必严，其不如式者，不得袭例，应降革者，必如例，而功赏之滥者，必痛裁之。其军之无丁有粮者，以法清之，使不得冒支。再诏户部，通计岁之所入与所出者，而消息之必入浮于出而后可。凡营缮赐予，尚方监局岁造物料，悖出不经者，悉罢之。行之数年，其盐课之所赢，与太仓之所积贮者，悉以筹边。而复下令时赐民田租之半，则六边之士皆乐战，而两浙之农悉力田矣。其视不知节费，而皇皇于财利者，功相万万也。

　　○革奢

　　痛乎！风俗之移人，而奢靡之蠢材也。夫一人耕之，十人食之，则饥者必多；一人蚕之，十人衣之，则寒者必众，此必至之理也。今匹夫耕之，区妇蚕之，而衣食者千百其人，又不特衣食之而已也。穷水陆之珍奇，极丝缟之纤华，而欲民之亡饥寒，胡可得也？曾子曰：国奢则示之以俭，国俭则示之以礼，礼者，制用之节，禁奢之防也。今士大夫之家，鲜克由礼，而况于齐民乎！其大者则丧葬、昏娶有同夷狄。古者哭则不歌，今乃杂以优伶，导以髡缁、笙管、铙鼓，当哀反乐。会葬者，携妓以相娱，主丧者，沈湎以忘返。古者婚姻，六礼而已。今乃倾赀以相夸，假贷以求胜；履以珠缘，髻以金饰，宝玉翠绿，奇丽骇观，长衫大袖，旬日异制。京师则世禄之家，两浙则富商大贾，越礼逾制，僭疑王者。是故因室之昏丧者一，而中人之破产者几矣。农夫号于野，红女叹于室，而贵游之子，方厌粱肉而弗尝，弃纨縠而弗御，靡也，极矣！我高皇帝躬服节俭，首重农桑，服舍有等，昏丧有制，贱不逼贵，下不干上。弘治以前，纯朴未雕，禁防犹在。自逆瑾黩货，继以宁彬，奸赃百万，籍没无算。暨乎今日，人有邓通之铜山，家有郭况之金穴，无和戎之策，而备魏绛之女乐，蔑造唐之勋，而侈令公之声伎。临食者，笑何曾之万钱；执筹者，嗤元载之八百。而牧宰之吏，方竭民之膏血以奉之，上倡下应，翕然同风，此贾生所以流涕、马廖所以咨嗟也。夫俗奢而不知禁，财靡而不知节，当官者皆黩货，而力田者多逐末，此亦民穷财尽之秋也。及今不理后必无措，即不幸国家有方千里之水旱，胡以恤之？是故欲富国者，莫如足民，欲足民者，莫如节用。重农桑而抑末作，赏廉洁而诛贪墨。礼教以示之，刑禁以威之，天子公卿躬行于上以为之先，崇汉文之俭朴以修高皇之法轨，则财何以不若水火，俗何以不若淳古哉！

　　○正典

　　今之迤北，曾不足当中国之一大郡，而寇至则上下震恐，惟其所欲，无不如志，深入内地，杀略殆尽。而沿边诸将，曾不敢发一镞以御寇，土崩瓦解之势已成，而当事者弗寤，建言者皆谓天下已安已治矣！寇尝岁一再入，水土弗调，士马多物故者，且所志不过金缯、子女、头畜而止，是何能为？噫！为斯言者可斩也，天下之势如腹心既颠，而四肢痿蹙，筋骸脉络无不受病，外邪一触，毙可立待，而犹谓宴安无事，此昔人所谓燕雀处堂厝火积薪之下者也。今天下财竭于东南，兵■〈火替〉于西北，边备日坏，而虏势日以强。吉囊侵扰，士无息肩，俺答、阿不孩又为婚姻矣。瓦剌、朵颜、兀良哈、土鲁番诸夷，相继煽动，祸且不测。甘肃、延夏、宣大，无岁不兵，山西又残破矣！梁镇、马永、刘文、王效，相继老死。骁将欲尽，而债帅得志，骄卒跋扈，公谋叛逆。许铭、张文锦、李瑾，横遭惨酷，置之弗问。六同一军，内杀主将，而外通酋豪，唐之藩镇曾不若此。是以寇敢深入，无复顾忌，长驱晋、冀，遂窥井陉，所过残破，杀掠士民四十余万，长平之坑，何以过此，此则大同为之也。夫有功弗赏，有罪弗诛，虽尧舜不能以为理。高皇帝之祖训有曰：凡赏罚要当，不当则人心不服，久则祸必生焉。斯言也，真百王之彝训也！况乎军旅之事，呼吸之间，存亡立异，赏弗当功，则士弗劝也，诛弗当罪，则士弗惩也。劝惩废，则纪律隳，纪律隳，则上下解体，虽有霍、卫之勇，李、郭之忠，无能为也。是故孙武斩宫嫔，穰苴戮庄贾，世宗诛爱能，狄青杀陈曙，如此道也。今六边诸将，覆军失律，辄蔽匿弗以上闻，其闻也，不过差官往勘，轻者罚俸，重者降级而已。夫进有必死之危，而退无失机之戮，人情孰不乐生而恶死？此士之所以闻鼓而奔，望烽而靡也。寇退则拾其遗落，甚者，俘边氓以为首级，上功幕府，邀求爵赏，迁秩任子，滥及本兵。夫功诚宜赏，罪亦宜罚，今舍丘山之罪弗诛，而惟毫毛之功是赏，其谁不效尤以相蒙也。山西之事，尤可痛愤，丁璋以五千饥疲之卒，而迎十万方张之敌，挥空弮，赴白刃，刳剥支解，无一人得脱者，山西士民无不流涕！昔李陵以壮士五千，独当匈奴，卒为降虏，马迁犹以为有国士之风。以丁璋之忠壮，而国家无殊异之典，死事之家，不蒙优恤，此忠臣烈士之所以丧气也！夫失机逗留者斩，律至重也，今山西残破，奚止失机！哭声震乎原野，锋镝逮乎婴竖，髑髅山委，流血川涌，而总兵以下，争先逃匿，巡抚大臣，束手坐视。大同既坏，祸延山西，伊谁之咎，而诛殛未行，爵位如故，刑赏若此，殆非所以鼓舞士气而变移宿习也。假令寇复再人，又何以责人之尽死力乎！是故诛赏之典不正，而求将士用命，疆场宴宁，吾惧其日以陵迟，而噬脐无及也。

　　○实塞

　　边境之困于寇者，恒苦于兵之不足，兵不足而地辽远，则戍守者少，而寇之出没无常，彼聚而我分，彼众而我寡，此寇之所以数得志也。兵可以多，而食恒不足，故不经事者，数议益兵，而曾不虞夫乏食也。食足矣，或调或募，何患乎无兵。今秦、晋、燕、赵，山之东，河之南北，岁所赋者，曾不足以饷军，而诛求供亿，宗藩、官吏、驿传诸费，又于是乎取给。烽火有警，恒仰给于太仓，银至而虏去矣。士不得一饱，而主者辄盈，橐边日益空虚，士马日益雕耗，而浅谋者急急于增戍益兵，吾惧夫兵之不能枵腹以尝寇也。夫秦陇、河渭，古称富饶，沃野数千里，秦尝以一隅而北攘匈奴，南吞六国矣。今举天下之全力，而畏吉囊如虎，首反居下，足反居上，此贾生之所以痛哭流涕也！国初，元裔远遁，犹岁一命将，肃清沙漠。文皇帝三征迤北，数千里外曾不见寇守在，四夷屯田，达乎河湟，牧马穷乎瀚海，盐贾获利，而飞挽无壅，红粟腐仓，牛羊被野；士饱而弗试，马肥而弗乘，边陲之乐，永宣极矣！正统以来，阉竖窃簸于内，而债帅惰偷于外，边防渐懈，寇势浸强。暨乎土木之祸，丧师蹙地，受降之城，河套之薮，悉为敌有。士不得耕，马不得牧，而屯田坏矣。屯田坏则盐贾失利，盐贾失利，则飞挽不行，而延夏、甘肃米价翔贵，率一钟而银二两矣，食之不足，此其繇也。古今言实塞者，莫善于晁、贾，虽一时权宜之术，而实万世经久之利，今其言具在，消息损益，师其意而不泥其故，随时以立制，因土以便俗，募民以屯田，因田以储谷，因谷以益兵，因兵以制寇。时其衣粮，增其戍守，谨其烽燧，远其斥堠，而又特诏户部讲求盐法，博稽其兴废之源，而熟计其利害之故，宽其岁课，减其引额，秤掣以时，守支无壅，痛革其买窝、卖窝之弊，而略严夫余盐、私盐之禁，使灶丁不失所，而富商大贾乐于报中，且无令老耄贪墨者以主之。凡盐课所入，悉以饷边，而营缮不急之务，一切停罢。筹之数年，则飞挽之法通，而屯田之利举，富强之形成，而祖宗之典复矣。

　　○均赋

　　天下之赋，莫重于两浙，而尤莫重于苏松两县耳。岁赋一百二十万，苏之岁赋三百五十万有奇。其始因伪吴张士诚之旧额已过重，后以漕运之费，凡正粮一石，复加耗五斗，故其重至此。其它徭役科派，岁料、织造、邮驿、砖厂诸所征纳者，又岁不知几何也。赃吏之侵渔，巨室之并兼，肆行而莫禁，苏之困极矣！长民者思以救之，而未得其术，公田变而为丈量，丈量变而为挨号，挨号变而为牵摊，咨询未广，计虑不周，甲可而乙否，朝令而夕改，利未获而害先滋，法未成而谤遄起，此则更张无渐，任用非人之故也。夫丈量之法，可行于秦渭、燕赵、山之东、河之南北，而不可行于两浙，何则？北方沃野千里，地皆方幅，易于积算，高皇帝尝命徐达等丈量田亩事，竟不成。至若两浙之田，环以沟浍，错以坟衍，尖斜曲折，势难整齐，世无章亥，谁能步之！统泰间，周文襄公亦尝行丈量之法，昉于昆山，匹马独行，躬自履亩，寻复中止，今昆山有今量同田是也。夫以中山之谋略，文襄之心计，犹且难之，而况于今日乎！其势必守责之令，令责之丞簿，丞簿责之耆长，耆长责之里甲，得赂则减多为寡，不赂则加寡为多，私截步弓，伪增亩角，以希上指邀功赏者，什而九也。挨号之法，尤为舛谬。夫自洪武以至今日，百七十余年矣，田数易主，额则屡更，其鱼鳞图册，变乱浥烂，郡县所攒造，后湖所藏者，且漫漶不可据，而乃欲以民间之图籍为定乎！此令一下，耆长之狡猾者，皆伪造图籍，涂以埃尘，刷以黝墨，以欺长上。至乃移易丘段，改换字圩，得赂则减官为民，不赂则加升为斗，纷纷变乱，虽丝棼丛棘无以喻也！不得已而行牵摊之法。夫牵摊诚是也，裒多以益寡，法既画一，而民不至大病，然地有高下，田有肥瘠，山田则病旱，水田则病涝，而坍江、坍湖、坍海，及积荒、抛荒者，又不可概均也。有田则有租，而城中之田，其无粮者如故，甚亡谓也。其法必通，计一县之田，为顷、为亩者几，岁赋者几，而审均之。凡田之高下肥瘠不大相远者，通为一则，其最高下者，与夫坍江、坍湖、坍海，及积荒、抛荒者，又通为一则。而城中之无粮者必概科之，庶乎利多而害少也，抑此治其末耳。减额者既以为恩，则加赋者必以为怨，朝三暮四，无异乎狙公之术，而欲以苏、两浙之民未也。故欲修万世之利者，有三术焉：均赋也，减额也，限田也。夫伪吴以一隅而抗，天下日事金革，其势不得不重赋以足用。高皇帝定都金陵，资吴、会之谷粟，因江东之财赋。盖欲减而未能，非能之而不欲也。且今之天下皆王土也，何独天下之赋皆轻，而苏松独重乎？议者必以变乱成法为言。夫谓变乱者，防奸臣之专权，乱法罔上行私也。今朝野之人，皆知苏松之重赋，法当变通，而莫有言者，畏变乱之律重也。诚使圣天子下明诏，集群议以行之，又何变乱之有？无已则减额乎？议者必谓军国之需，一日不可缺，加赋且不足，而乃欲减额乎！昔汉文节俭，三十税一，且时赐民田租之半。高皇帝亦尝数赐民田租矣，诏令具在可考也。统泰间，周忱、况钟奏减苏赋七十二万，何独可行于统泰，而不可行于今日乎？殆未有周、况其人耳！诚使三冗既去，盐法既修，屯田既复，则国课充盈，而苏松之赋额可渐减矣。限田之法虽若阔迂，而尤为要切。夫富者连阡陌，而贫者无立锥，无制故也。今宜稍为之限，使豪右并吞之家，有所畏惮，而贫者有恒产，以为之资。择循吏以为民牧，而使之加意于农桑。凡徭役、科派、岁料、织造、邮驿、砖厂，诸所征纳，皆以次议减，则苏民小康，而天下亦永赖矣。

附录：

世纬一卷（江苏巡抚采进本）

明袁袠撰袠字永之号胥台吴县人嘉靖丙戌进士官至广西提学佥事明史文苑传附见文征明传中是书凡二十篇曰官宗曰遴傅曰简辅曰降交曰诱谏曰广荐曰崇儒曰贵士曰裁阉曰汰异曰拒伪曰抑躁曰久任曰惜爵曰惩墨曰节浮曰节奢曰正典曰实塞曰均赋其言皆指陈无隐切中时弊虽立说不免过激而忧时感事发愤著书亦贾谊痛哭之流亚也当时狃于晏安文恬武嬉朝廷方以无事为福故袠自序有凿枘异用竽瑟殊好空言无益祗增多口之语而拒伪一篇讲学者尤深嫉之然袠之言曰今之伪者其所诵读者周孔之诗书也其所讲习者程朱之传疏也而其所谈者则佛老之糟粕也党同而伐异尊陆而毁朱云云葢指姚江末流之弊有激言之观于明季袠可谓见微知着矣又乌得恶其害已指为排抑道学乎（四库全书总目子部儒家类）

钦定四库全书

　　子部一

　　儒家类

　　世纬

　　提要

　　臣等谨案世纬二卷明袁袠撰袠字永之号胥台呉县人嘉靖丙戌进士官至广西提学佥事是书凡二十篇曰官宗曰遴傅曰简辅曰降交曰诱谏曰广荐曰崇儒曰贵士曰裁阉曰汰异曰距伪曰抑躁曰久任曰惜爵曰惩墨曰节浮曰革奢曰正典曰实塞曰均赋其言皆指陈无隠切中时弊虽立说不免过激而忧时感事发愤著书亦贾谊痛哭之流亚也当时狃于晏安文恬武嬉朝廷方以无事为福故袠自序有凿枘异用竽瑟殊好空言无益只增多口之语而距伪一篇讲学者尤深嫉之然袠之言曰今之伪者其所诵读者周孔之诗书也其所讲习者程朱之传疏也而其所谈者则佛老之糟粕也党同而伐异尊陆而毁朱云云葢指姚江末流之极弊有激言之实非排斥正学也

　　乾隆四十六年二月恭校上

　　总纂官臣纪昀臣陆锡熊臣孙士毅

　　总校官臣陆费墀

　　●世纬原序

　　昔孔子谓我欲载之空言不如见诸行事之深切着明也悲夫古之人茍懐抱材徳者曷尝不欲匡依明圣兴立事业者哉而卒托之空言命也是以君子进则勒洪伐于钟彝退则修遗文于方册身虽不得躬行其道文之所垂亦足以自见而为法于将来周秦而下善言治理者莫如贾谊其次则王通陆贽又其次则苏轼王通太平十二策亡逸莫考我欲观唐宋之事舎陆苏何适矣夫欲考徃而知来者恶可无空言哉是世纬之所由作也客曰古之立辞者不得志则为之故屈平放而赋骚虞卿穷而著书今圣人在位材杰进趋言行计从世纬之作何也袁子曰否非是之谓也夫髙居而逖听者天子之职也叙官而诏禄者大臣之业也程功而累劳者百司之分也博稽而广议者众士之虑也古者庶人工商有谤有谏而况于士乎袠也尝从大夫之后矣官守有恒言责无与未尝得排阊阖之门趋文石之陛一摅其愚徒以强壮之年婴狗马之疾一旦恐溘先朝露非托笔札何以自见世纬凡二十篇语多刺讥且阔于事情亦知其枘凿异用竽瑟殊好空言无益秪增多口有志于应世者亦矜其狂愚采其可用者云尔吴县袁袠序

　　●定四库全书世纬卷上

　　（明）袁袠撰

　　○官宗

　　夫宗室日蕃而禄不给何也封建之法坏而仕宦之途絶也昔在周室并建诸侯同姓封者什七异姓封者什三各治其国以蕃王室入为公孤出为牧伯亲疎相制外内联络卒赖其力享祚长乆秦坏周法疎忌骨肉阙翦枝叶二世陵迟荡然亡卫汉兴鉴秦覆辙损益周制虽有七国之变而莽操之际犹赖宗室众强南顿中山之后奋起徒歩光复大业此则亲亲之明验也唐宋封建之法废而仕宦之途犹足以救其末流侯王将相布列中外是以本根不蹷而枝叶扶疎卒受其荫我明草创高皇帝鉴周汉之所以得惩孤秦之所以失宗子分王裂地而封犬牙盘石崇其位号安享禄给不任以事内销七国之变而外耸维城之固岁朝京师宴赏有度十王有舍宗人有府诗书礼乐炳焉可述仕进之途禁防未设逮及文皇帝稍稍摄以文法朝觐之典不行仕宦之途以塞生者日众而岁禄有限分析微弱下同甿隶贤愚壅阏莫能自効分地则不足益禄则无给干法丽禁者纷纷是也而议者乃谓宗室不仕髙皇之法此特未之深考耳古之哲王莫不以亲亲为先务故诗曰宗子维城又曰无俾城坏曹魏窃命忽弃逺谋忌嫉陈思亲贤弗用大权下授祚移司马诗曰本实先拨此之谓也譬之县黎结绿之珍连城夜光之宝委之他人固弗若遗之子姓之愈也是故固本者莫若亲亲亲亲者莫若崇贤崇贤之术在责之保傅而升其俊秀者于乡学三岁而简之升之于国学而试之于乡试之于大宗伯登之于天子随材以官之诏德以禄之贤者进不肖者绌而考课之法黜陟之典与疎逺者等则忠勤之心生而奸逆之节泯且仕者有禄则岁禄足不仕者有教则刑法省施亲亲之名而享贤贤之利则何弗为也

　　○遴傅

　　考之皇明祖训凡亲王子孙才堪出仕者宗人令具以名闻授任后俱如常选法此髙皇帝意也夫宗室之才者得仕于朝矣而仪宾长史等官乃不得为京朝官此岂祖宗法哉宣德间有旨汉府亲戚不许选官葢止为汉府设也弘治初布政雍泰连姻秦府得为宣府都御史国初杨士竒以审理副入为翰林编修周忱以长史累官尚书弘治间雷霖以德府长史升提学副使此其证也夫连姻宗室者不得为京朝官故衣冠之族与宗室婚者鲜矣官王府者不得为京朝官故傅相率不肖矣此非细故也今之傅王者率老死王国终其身弗齿于有司铨衡者必阘茸则授之耄昏则置之而其人亦且絶望于通显茍利其禄耳矣是弃之也欲宗室之循法轨遵理道而乃以阘茸耄昏者傅之甚亡谓也汉法官王府者必慎简其人如董仲舒之于江都贾谊之于长沙田叔之于梁申公之于楚王吉之于昌邑谏诤论议斐然可述虽有邪心逆节而犹存畏惮之意今诸侯王皆血气壮强而不为置贤师傅此教之乱也是故髙煦反于汉寘鐇反于安化宸濠反于南昌此非傅相官京朝之患也置傅相不得其人也欲宗室之贤莫若遴选傅相而训之以礼义择京朝官之有行谊者则为之博通古今明当世之务者则为之考其殿最均其劳逸出为傅相入为公卿畧如汉法以不失祖宗之意是官傅相者有仲舒贾生之称而宗室获河间东平之誉维城永固而尾大之患自销也

　　○简辅

　　夫内阁者即今之宰相也是天子之所与承天地理阴阳和万民抚四夷者也而徒取充位之人甚亡谓也书曰官不必备惟其人葢言有其人则官之无其人则虚焉三代以前率用此道秦始置丞相专任李斯汉以下置相多非其人萧曹丙魏房杜姚宋随时立业固未有熈载代工弘格心之道者也髙皇帝深虑逺算因胡李之败鉴元季之失博稽往籍略仿周制革丞相而置六部公孤之官不轻畀人忠勲如刘基亲敬如宋濓终其身弗以授也文皇嗣统妙简英哲于时解缙杨士竒等七人入直内阁备顾问代王言而已洪熈以来爵予稍轻然当时兼保傅者三杨蹇夏黄福钱山之外无闻焉景顺之后保傅满朝而师尹多辟矣何则祖宗朝凡才望者皆得入参机务如黄子澄则以太常少卿入薛瑄则以大理少卿入李贤则以吏部侍郎入而今则非翰林不入内阁矣祖宗朝凡才望者皆得入翰林如宋讷则以助教入胡俨则以知县入杨士竒则以审理副入周是修则以纪善入刘球则以仪制主事入而今则非及第庶吉士不入翰林矣夫及第者徼一日之长其所对策多浮泛掇拾务诡时好稍触忌讳即抑寘下甲间有以直言及第如罗伦舒芬之徒复流落不偶壹郁以死而庶吉士之选尤多狥私不协舆望其选也必权贵之私人乃得与焉其留也亦必权贵之私人乃得与焉凡材识修洁之士悉摈弗用启侥幸之门开奔走之路莫此为甚文皇帝储材论相之意荡无遗矣方其未得志也则惟权贵之门是趋挤排同列不顾亷耻其既得志也则养骄安禄积日累月坐致髙显爵位已极则患得患失无所不至六曹之务进退可否必咨而后行葢有天子不知而内阁先闻者矣上蒙下蔽作威作福可不畏哉故议者以为今之内阁无丞相之名而有丞相之实殊非髙皇帝不立丞相之本意也必革之而后可以为理噫是因噎以废食惩覆而弃舟也权之所寄不在此则在彼茍得其人何患弗理如其材也则置之翰林不必其及第庶吉士也如其材也则登之内阁不必其翰林也凡及第者必直言是取务采舆望焉庶吉士之选必端良者是留务采舆望焉破拘挛之陋格塞请托之私穴官内阁者必极天下之选而公孤之尊弗以轻授兼收并用以复祖宗之故事庶乎其得人也

　　○降交

　　秦制尊君卑臣百官非奉诏不得上殿视其君如天神然汉兴稍变秦制百官得召见论事面折庭争止辇以受言临轩以策士前席之问拊髀之叹虽疎逺小臣得与天子相唯诺葢犹有先王之风焉唐之贞观开元宋之庆厯莫不亲贤礼下大臣有赐坐之仪造膝之请谏官有入阁议事对仗读弹文之典君臣之交蔼如也明兴金华数子赞襄献替分虽君臣而情犹父子乃后复简杨士竒等七人以备顾问下至牧守咸赐召见不独察其器能且得问民疾苦周知情伪观其君臣同游之歌亦曩时卷阿宴镐之盛也文皇仁宣待下有礼三杨蹇夏日侍帷幄射鳬西苑饮酒极欢赏花赋诗雍容可想天顺间李贤王翱亲信宠任事关机务面决可否孝庙励精寤寐英哲尊礼元老数开文华讲求政理平台暖阁不时燕见大学士刘健谢迁李东阳等呼以先生弗名也六曹之长皆民誉也华容刘公昼日三接吁谟宻议左右莫闻君臣一心虞廷之都俞何以过此今天子神圣削资格而弗拘拔材竒于不次一言当意立跻华要士有起家六七年而秉钧轴斯亦岩渭非常之遭也亦尝数御便殿延见二三大臣矣亦尝改容礼貌宴赏赓歌矣然延见有时不数语而退天威咫尺分严堂陛六曹之长台谏之司文学侍从之官咸不得与敬大之礼已渥而下交之情未通流俗之见未能深识不曰天子过劳则曰大臣畏议己者噫为斯言者非愚即谄也人之恒情逸则思欲欲则骄纵之心生劳则思艰艰则兢业之怀切安危理乱鲜不由斯故书曰无教逸欲有邦程颐有言接贤士大夫之时多亲宦官宫妾之时少则可以涵养气质而熏陶德性甚矣古人之爱其君也今不思逸欲之丧邦而徒虑忧勤之劳其君是非真能好君者也夫大臣者天子所与燮调者也台谏者献替者也文学侍从之官论思启沃者也皆天子所亲信者也大臣论道于前则台谏拾遗于后而文学侍从之臣得以引经而对据礼而议面相诘难不出一堂虽有谗说弗行也且以大臣而畏人之议已将焉用彼相哉故曰为斯言者非愚即谄也诚使国有大事天子召大臣者面计之而大臣亦得以其事请见文学之臣论对以备顾问而官台谏者许入阁以议从容赐坐务尽所言谋无遗虑动无过举政体之得失以尽而羣臣之心术见矣其经筵日讲必妙选端良忠谠明于经术者为之讲章之进要在剖析经旨切劘政理削浮泛之剿说黜谄谀之故习有疑焉必辨问折衷归诸至当而后已而外之方岳守令于其来朝也特召数人焉赐之清问以观其材识凡闾阎之情伪利病悉周知之上自亲信以逮疎贱若元气之周流于一身疏通联属无复间隔嘉猷入告而谠言上闻壅蔽之患销而太和之休应易曰上下交而其志同此之谓也

　　○诱谏

　　书曰臣下不匡其刑墨传曰兴王赏谏臣夫言路之通塞国家之安危系焉言者赏不言者罚则言路何患乎弗通古之哲王蒙瞍有诵工瞽有规立进善之旌设诽谤之木患危言之弗我闻弗恶言者之过讦也古之忠臣批龙鳞尝虎口剖心而不悔烹鼎而不慑患吾言之弗直弗患听言者之不我从也三代以降纳谏者莫如唐太宗敢谏者莫如魏征善乎太宗之作帝范也有曰大臣怀禄而莫谏小臣畏罪而不言夫有国家者使人怀禄畏罪而忠言不闻亡无日矣我明稽古建官而特重台谏之选给事主封驳御史专纠弹士有材望者乃得与选而且许风闻言事言虽不实弗罪也是以士希折槛之风人慕引裾之节窜逐甫去而章疏继陈如英皇之北狩武庙之南廵伏阙死谏者踵接于朝是以王曹浊乱于前钱江簸弄于后咸包藏祸心谋为不轨卒赖敢言之士发觉其奸得以亡败此则谏诤之明效也夫人主莫不愿治而恶乱然顺心则喜逆耳则怒人臣莫不慕忠而羞佞然嘉奬则言震怒则黙人情然也是故上有容言之主则下有敢言之臣上有危亡之讳则下多依违之辞故世不患无魏征之敢谏而患无太宗之容言诚使言者赏不言者罚言之善者则施行之不善者亦优容之温颜以来之霁威以下之弛讳忌之禁寛指斥之诛不以顺逆为喜怒不以喜怒为刑赏听言者有文皇之明则进言者多魏征之直矣

　　○广荐

　　夫乡举里选所以敦行谊也安车束帛所以搜遗逸也汉兴去古未逺兴亷举孝数诏有司而四皓之招申公之迎严光周党之聘犹足以励士风而端教本自科目之制兴而弓旌之招废士习之卑日以污陋国初取士之涂甚广而刑新之典亦严士皆避匿不乐仕进故设科无定额而由荐举进者颇多高皇帝初下金陵首开礼贤之馆刘基宋濓叶琛王祎陶安章溢数子者皆抱王佐之器命世之材奋起风云志存竹帛雍雍乎亦曩时稷卨之亚王魏之伦也宣德以还禁防渐弛风雅濅微请托繁滋苞苴竞进荐举者多非其人而吏员任子咸处杂流誉髦之选一归科目势之所重不得不然何则糊名易书拔十得五网罗低昻鲜有遗者法出乎画一而事存乎至公诚不易之令轨也然而科目所得采浮华而遗行实习经义而闇时务判不知律策不通今掇拾剽窃以徼有司童之所习壮之所试不出章句陋亦甚矣是以当官莅事往往碌碌间有卓荦瑰玮脱颕轶尘不为俗学所困者亦千伯之一二耳风颓而不可止俗因恬而不知怪此有识者之所为痛惜也夫科贡足以得经学之士矣而孝弟力田独行者非荐举不进荐举足以得行谊之士矣而宏词博学明习政务识达治体者非制科弗庸今当事者皆因陋就简以为经制既定安用取髙皇帝约束妄纷更为曾不知荐举之典固髙皇帝法也今不思废坠之当修而徒虑纷更之无益不恤科目之未尽出于公而徒病荐举之多私以是而欲求异材收实用吾见士习日卑而教化益衰也故欲士敦实行莫若修荐举欲士通世务莫若增制科制科之法或五岁一举焉或三岁一举焉诏天下之士凡习知钱谷甲兵水利边务以至天文律厯书算诗赋技艺咸得以所长自售而登进之因能以授官使专于其职而荐举之法则责之抚按藩臬或一郡一人焉或一省一人焉其谬举弗胜任者则台谏得以纠正公卿得以论驳甚者则罢职弗叙其蔽而弗举者亦如之如是则荐举足以搜遗逸制科足以罗异材而科贡所得明于经术者兼而用之均其殿最甄其贤不肖如此则取士之途广而士无遗材责实之政成而人无饰行士习可振而政理足观矣

　　○崇儒

　　夫黉校者俊秀之关也师儒者士民之表也是风化之所自出也贤才之所由进也而俗吏忽之盖自党庠遂序之制坏而乡举里选之意微哲王之彝典既隳而人材亦浸不如古矣明兴嘉尚儒术敦崇教本乡社有学郡县有庠即党遂之规也成均有师国子有教即辟雍之遗也贤良有荐耆逸有征即选举之风也官祭酒者前有宋讷胡俨之仪轨后有李时勉陈敬宗之刚严督学者则陈选擅其声司训者则魏骥扬其美身教克修师道卓立弘治以前人才可观自青衿之刺兴而蔬圃之叹作内之成均循资计禄茍取充位外之乡学官卑禄薄阘茸耄昬俗所贤者亦不过送迎以为能升散以为职耳蒙师里社尤为无益弦诵灭息教化陵迟人才士习愈趋愈下董生有言养士莫大乎太学今纵不能得人如宋胡亦宜妙选天下之刚严端重可为人师者以居之不必其翰林也督学之官国初未有也正统间黄福建议始设此官赐以玺书许以言事且令御史藩臬毋有所侵越权至重也今之官此者多以他途得之进不以正心乎患失且畏御史之刺劾也惟言是听侵挠不已事权移夺无复玺书之意然则提督之任即付之御史足矣安用此纷纷为邪今宜精简其人专责乆任申勅御史毋或侵挠有不如勅者许督学者得以上闻庶事权不分而体统画一矣其司乡学者凡府之教授州之学正县之教谕必以进士而训导则以乡举岁贡者参焉增其禄秩优其礼待其卓异者有翰林台谏之选而岁贡之例必严为之禁其年耄昬及闇于经术者毋得滥贡贡则督学者连坐焉而又妙选弟子员之经明行修者以主里社如此则党庠遂序兴而茂材异等出矣

　　○贵士

　　夫爵禄以劝功能刑威以惩奸慝二者驭世之大防也然爵滥则士竞进而恬退之风微刑繁则士茍免而亷耻之道丧记曰刑不上大夫此言士可杀而不可辱也秦汉以来士也日贱李斯相也具五刑萧何侯也缚缧绁勲如条绛材如迁向幽囚械系宫腐髠钳辱已甚矣王莽之簒羣臣咸颂功德以美新死忠狥国者遂无一人贾生之言亦略验矣光武中兴矫枉过直奬髙节礼逸民东都之季党锢益严而忠节愈厉士皆骈首就戮以扶汉鼎暨乎宋祖以忠厚立国以亷耻养士及其亡也文陆张谢之徒蹈东海而不悔戮燕市而不挫由此言之士何负于国哉我国家刑新甚严而养士有礼罹大辟者有三覆之规犯严科者有八议之典非法不刑酷吏有禁百七十年司刑者怀于张之平恕而耻汤周之刻深有有功之矜恤而无罗吉之苛虐愼刑贵士蔑以加矣然而画一之律有定而多门之政颇繁士之作奸犯科者付之刑部都察院评之大理寺轻重之弗衷者刑科又得驳正之亦已足矣今乃下之锦衣卫幽之鎭抚司缉之东厂捕之校尉夫锦衣亲军也鎭抚武弁也东厂中官也校尉则卒也以介胄之夫而侵刀笔之吏以阉腐奴仆之贱而司执缚讨捕之权假狼虎之威以济其溪壑之欲赂多则削重以为轻赂少则诬虚以为实事干宫禁言触讳忌者必严刑以报怨絶命以灭口察意向以为低昻伺喜怒以为出入其死于搒掠者不可胜纪如刘球锺同之徒身残尸毁遂使怀忠者愤激而不平畏死者怯懦而不敢销刚直之心沮浩然之气士风陵迟其所由来者渐矣凡狱之经厂卫者则司寇不敢诘廷尉不敢驳刑科不敢纠间有执法之吏翻异成案如薛瑄丁哲祸几不测司刑者相引以为戒然则国家奚赖焉夫鎭抚东厂朝廷之所亲信也故以大狱付焉然稽之往牒未闻其据经守法有释之定国之贤也未闻其发奸擿伏有张敞广汉之能也马顺门达汪直钱宁作威作福覆车踵接为世大戮今不信士大夫之心而寄耳目于爪牙介胄之士疑公卿之私而任腹心于阉腐奴隶之贱狱赂繁滋而威权移夺怨归于上而利专于下以法守则侵官以典章则破律乖画一之规而启多门之弊其尤甚者则官校之捕人于逺方公求贿赂厂卫之杖士于阙庭立毙棰楚夫事之在逺方者诏御史捕之足矣何至纷纷差官校四出乎束缚窘辱得赂则生不赂则死京朝官之有犯者下之法司足矣律当死也据律以议辠杀之可也何至令官校杖之阙庭横尸以出乎以圣明之朝而执缚加于衣冠搒笞施于卿士恐非所以养士大夫之亷耻而尊朝廷也是故欲士之死忠徇节莫若养其亷耻欲朝廷之尊安莫若爱养臣下其有辠也一付之法司而厂卫弗与焉如法司之破律舞文而市恩以立党故出入人者必以法治之则士之寡亷鲜耻者皆怀死忠徇节之报矣

　　○裁阉

　　周礼阍人王宫每门四人囿游亦如之寺人王之正内五人内竖倍寺人之数若此其简也司昬晨以时启闭守门囿御苑正内路寝给使令而已未闻授以政也故周之盛时未闻有宦寺之祸也巷伯孟子诗书所称暨乎伊戾祸宋寺貂乱齐赵髙亡秦恭显败汉而刑人之祸不可说也桓灵之季王甫曹节侯览等渎乱国经操断威福废立擅权髙下在心禁锢忠贤诛夷陈窦宫闱流血大盗蜂起自古刑人之祸未有若此极者也唐之中叶覆车靡监髙力士鱼朝恩李辅国程元振肇衅孽于前仇士良王守澄田令孜崇厉阶于后衣冠骈戮道路横尸甘露之变独柳之祸言之丧气较之东京尤为惨烈而世主不悟寄以腹心优其宠禄童贯之徒卒以亡宋丧乱相寻靡有宁已我太祖髙皇帝洞览古事深鉴前失监局之官不得过四品掌宫禁备洒扫而已宣统以来优假稍过威福渐移王振喜宁诸阉权势隆赫凶熖熏灼潜通外国谋危社稷遂使英皇北狩几致永嘉靖康之祸犹赖王竑之徒危言正色借剑尚方廷捽马顺以销肘腋之变壮矣哉固足以逺纾陈窦之愤近雪锺刘之寃矣然而吉祥构逆外连亨彪事发仓猝危而后济宪孝两朝汪直李广表里为奸所幸朝政清明不甚害事暨武皇帝之初年刘瑾马永成等号为八党蛊惑圣心斥逐元老洛阳华容钧阳洪洞诸公相继窜殛岩廊一空诤臣杜口直士卷舌杀戮之威遍乎缙绅诛求之惨毒及甿庶潜蓄异谋肆行逆迹向非髙庙神灵武皇独断改玉改物伊谁御之夫考之古事既如彼征之今事又如此然则兴替之原理乱之迹断可识矣而议者犹谓吕强之清忠杨复光之讨贼张承业之存唐光昭史册恶可少也嗟乎求什一于千百亦已难矣世主不悟王甫曹节仇士良田令孜等如彼其多而欲望吕强杨复光张承业三人者如此其寡非甚惑欤何则妇寺之性阴狠贼戾嗜利亡耻朝夕左右浸渍易入甘言柔声首鼠两端伺察意向动中所欲茍非烛以至明断以至刚其不惑溺者鲜矣古者刑人不在君侧书曰侍御仆从罔匪正人秦汉郎中谒者多士人为之犹有古意我国家虽纯用寺人而不得与政事所以消伏祸杜危机也诚使政令予夺皆天子独运于上而心腹耳目寄之忠贤枢机之务一切弗与其在外镇守守备织造等官悉罢弗用老耄者汰之狠黠者黜之严阉割之禁正交通之诛有缺弗补有罪弗宥略如令狐绹之议以复髙皇帝之故事吾见宫帷肃清而肘腋亡患也

　　世纬卷上

　　●钦定四库全书

　　世纬卷下

　　（明）袁袠撰

　　○汰异

　　昔孔子作春秋以攘夷狄孟氏谈仁义以辟杨墨董生述周孔以黜管商韩愈着原道以排佛老而佛老之害为尤甚愈之言曰孟氏之功不在禹下然则愈之功岂孟氏下乎世儒支离溺口耳之学昧教化之原知佛老之害而甘心沉溺其中以清净为宗以虚无为本以慈悲为教以寂灭为归弃纲常蔑礼法隳政事败五等之伦废四民之业不蚕而衣不耕而食不诵读而仕不婚姻而配伤教化乱彛典生人之蠧未有虐于佛老者也世之言者皆以佛老与吾道并立为三以释迦老聃与周孔并噫是何言欤是何言欤民之初生希希夷夷颛蒙浑噩无思无为圣人者出训以彛伦式以礼法威以刑禁申以命令而后民知向方羲农尧舜之世恶覩所谓释老者哉而曰并立为三诬亦甚矣老氏之学昉于周末佛氏之言兴乎东汉周孔之教衰皇王之道熄而后异说售焉氓之蚩蚩不究其本而倡为三教之说噫斯言也佛老之徒倡之也仲尼之徒无道佛老之事者然则佛老之教可遂寝欤曰奚为而不可韩愈之言曰人其人火其书庐其居斯寝之之术也周秦以来惑老氏者无如秦皇汉武惑佛氏者无如萧梁秦梁以亡汉以乱斯亦足鉴矣而或不之察甘心为之覆辙相寻亦可哀矣髙皇帝既定天下欲遂灭佛老之教当时诸臣无傅奕之深识而袭萧瑀之庸愚因循茍简渐以滋蔓周顚仙张三丰天眼尊者之徒妖荒迂诞怪乱不经成化以来继晓李孜省軰恣为幻惑百无一验伎穷智屈终膏斧钺文成五利相继诛戮斯亦往事之明验也有王者作焚其庐火其书人其人习老佛之教者必杀无赦如此则异端汰而庶民兴矣

　　○距伪

　　记曰天下有道则行有枝叶天下无道则辞有枝叶辞之繁者行之慝也道之贼也政之蠧也周衰处士横议杨墨塞路孟轲昌言以距之而后人知杨墨之非唐季佛老之说横行乎中国上自天子下逮甿庶翕然信之韩愈原道以排之而后人知佛老之非夫杨墨佛老与吾周孔之道判若黑白可以惑憃愚而不可以欺贤智故排之也易为力今之伪者则不然其所诵读者周孔之诗书也其所讲习者程朱之传疏也而其所谈者则佛老之糟粕也其所行者则桀跖之所弗为也假道学之美名以济其饕餮穷竒之欲剿圣贤之格言以文其肤浅缪悠之说党同而伐异尊陆以毁朱凡其所言者不出老生之常谈庸人孺子皆知其非而士之好名利趋富贵者方以为孔孟复出也翕翕訾訾如沸如狂创书院以聚徒而黉校几废着语录以惑世而经史不讲学士薄举业而弗习缙绅弃官守而弗务以静坐为存养以诗歌为礼乐互相标榜私立门戸以希终南之捷利合则引援势倾则挤轧吠声聚臭牢不可破似是实非固不特紫夺朱郑乱雅而已今圣人御极大道为公而邪说肆起正学湮芜坏人心术祸惨乎杨墨灾深乎佛老世无轲愈孰能距之圣天子尝下明诏示禁絶矣而风俗颓败株连蒂固势莫能止昔孔子诛少正卯子产诛邓析恶其乱政也然亦未有诋毁先儒蔑弃明诏乱王制蛊人心似是实非如今之伪者也距之如何火其书迸其人不与同中国举文皇之所以罪朱季友者以罪之庶乎正学明而异端息邪说不至于诬民矣

　　○抑躁

　　今天下之最可忧者莫甚乎士习之躁竞夫躁竞者进则恬退者逺而贤不肖倒植教化陵夷风俗坏败而沦胥以溃矣管子曰礼义亷耻国之四维四维不张国乃灭亡是岂可不为之寒心哉国初取士先行谊而后辞华奬纯实而鄙浮薄士皆避匿不乐仕进干旌贲乎丘园束帛加乎岩穴上下乆任内外均劳大臣有羔羊之风小臣怀貂尾之耻司衡者秉公绰之亷洁而当官者甘颜驷之沉滞士风朴醇猗欤美矣自乆任之法坏而速化之弊滋重内而轻外恶劳而喜逸士希清贯人竞要津牧宰冀台谏之司郎署徼翰林之选视廨宇为传舍剥膏血为钩饵苞苴公行货贿昼入谄谀成风钻刺得志未有如今日者也恶直丑正反蒙讥笑由是清修者淹屈下僚恬退者肥遯丘壑而小人比周为鬼为蜮鸱鸮啸乎殿廷蜩螗沸乎宫社阴凝氷坚渐不可救势之所趋谁能御之夫司铨者人物之衡鉴庶僚之仪表也其进也既不以正则律己也必不严素望既轻则人多侮易而货贿易入不五六年超迁美秩既富且贵士争觊觎奔走权门以求必得先后居此者率以赃败以若人而望其低昂贤否黜陟幽明譬之责盲者以视逺必不能矣此官方之所由污滥士风之所由坏败躁竞日繁而亷耻道销也昔鲍宣进而王氏敛手杨绾相而黎干失色故表仪立则人知法式名器愼则士修行检采纯朴则浮伪屏崇正直则回邪逺擢修洁则贪浊畏奬恬退则躁竞消风俗美而教化兴四维其张而国家尊安矣

　　○乆任

　　汉去古未逺法制尚简吏咸乆于其任如仓氏庾氏类以官为氏故史称吏皆老死长子孙终汉之世多循吏自乆任之法坏而吏弊滋矣夫数易长吏则吏皆循资计日以冀迁改其所施设因循茍简曾无终岁之计而继之者又好为纷更令方行而遽寝政未成而中罢下之人皇皇焉无复法守而吏胥得并缘为奸送故已去而迎新未来其代署者肆为侵牟狼贪虎苛不餍不止噫弊亦甚矣国初官皆乆任内而公孤六卿台谏郎署外而方岳牧守丞簿掾史率九载三考而后叙迁其称职者有进秩而无改任如蹇夏三杨胡濙周忱诸公皆专任责成上下相安无茍且之意列圣继承守而勿失自正德以来阉竖擅命幸涂旁启士希终南之捷而鄙更生之滞然清议颇严骤迁速化者羣讥众讪不旋踵而罢乆任之法犹未大坏也自夫鬻爵之例数开而士之待选于都下者日以停壅当衡者欲疏通之繇是长吏数易而迁转无常外之牧守丞簿内之台谏郎署率不满一考而即叙迁不如是则人多缺少而停壅者益甚甚者三载考绩则令丞以下多不察其材否而槩罢之以处待选之士下既数易则上必递迁曾不数年内而拜京堂官外不失为方岳伯者往往是矣迁转既速则罢黜亦易贤愚莫分略不爱惜积薪之喻良可慨叹上下茍且日冀月望于禄秩之崇庳丰薄而乆任之法坏败极矣今天子明圣深烛此弊亦尝一诏吏部行乆任之法矣当衡者不考其本而急急焉救其末流知停壅者之当疏通而不知鬻爵之例之当禁知守令之不可数易而不知方岳之不可轻黜知台谏郎署之当乆于其职而不知公卿之不可易退故欲行乆任之法者必自大臣始上不数易则下不得递迁而鬻爵之例必闭絶勿开凡府之贰倅邑之令丞必科贡乃授如是则待选者不至于停壅而当官者莫敢为茍且庶绩其凝而九载三考之法可恒矣

　　○惜爵

　　记曰大臣法则小臣亷夫大臣者是民之表也吏之帅也天子之所尊信而礼敬者也秩髙而禄且厚矣是奚所不足而乃屑屑于小吏之赂遗甚者视其货贿之多寡以为髙下即其有无以为否臧是教之贪也假令小吏一再入贿却之而弗受且亟黜焉则墨者逺矣是故苞苴行则硕鼠之风滋簠簋不饬则羔羊之节斁大臣取之小吏小吏取之民禁隳而俗败上不法而下亡耻利壅而民日贫而国之丧乱无日矣今天下之雕敝其最者莫若赃吏而吏之犯赃者多出于小官自丞簿以至杂流其不贪者葢百之一二焉是皆入钱以鬻爵者也方其国用之不足也经国者曾不与少知治体者熟计之而鬻爵之令下矣其始下令也以为是特取之富家大室而已民不加赋而国以足用是亡伤也曾不熟计其利之微而害之博也夫入钱以鬻爵者皆非有曾史之行也皆非有游夏之艺也皆非有伯夷之洁也皆非有卓鲁之政也是乡里之所谓白丁也而一旦偃然使之临民法令之弗习也文字之弗通也流浊而品卑监司之弗礼也胥史之弗畏也而其人亦无复叙迁之望阘茸骫骳嗜利亡厌视其初之所入于县官者必数倍而后止国之所得者亡几而民之所损者亡算害博而利微政蠧而民耗未有逾此极者也国初取士之途甚广而鬻爵之令不行吏之作奸犯科者少而丞簿以下又多以进士为之其乡举岁贡者参用焉愼名器也正统以后朝野多故师旅数兴权宜之制兴而鬻爵之令开于是乎有纳粟买马之例盖甚不得已也而入钱拜官者不过处以杂流固未始有偃然为令得亲民者也今天下泰宁非有金革之事甚不得已也而数开此例其就选也入钱多者且得为大县令名器之滥流品之淆未有如今日者也司衡者稍加之意凡以此例进者悉视故事处以杂流而经国者虽甚不得已亦闭而勿开塞侥幸之涂絶冒滥之端惩贪墨之源防衰乱之渐一举而四利附焉者禁鬻爵之谓也

　　○惩墨

　　司马君实有言天之生财止有此数不在官则在民今天下之仓库所在空虚曾无一年之蓄而县官所入恒苦于不足用箕敛日急而田野日穷农夫作苦终岁焦劳不得一饱禾稼甫纳而场圃已空破釡无糜败突不烟妻孥枵腹相对而泣催科隶下突如豺虎鞭挞不已子女随鬻愁苦万状言之痛心今日之财下不在民上不在官盈箱累槖一归贪墨下车视篆首籍富戸剥削及肤敛括入髓胁以峻刑罗以密法百计敓攘不尽不止两浙之民以富为戚怨口载路思食其肉而当衡者方利其赂馈苞苴一入立登清贯贪浊之风煽乎京毂腥秽之臭遍乎遐壤墨吏之得志未有如今日者也昔桓灵之世崔烈入钱为司徒史官书之以垂明戒今之崔烈奚啻百千习以成风恬不知耻而清修之士反蒙嗤笑亷洁之吏多见摈逐官失其职民不聊生澜倒堤溃莫知止极夫贪墨之吏幸而不败也则捐其所有之什一已足以躐清华而据津要不幸而败也不过夺官甚者发配极矣一经肆赦得归田里乃复以其所有者美田宅髙宫室妖冶之妾便给之仆酣歌燕舞荡心娯意穷奢极欢遗之子孙利及数世扬扬里闬自谓得讣良由赃巨而罚太轻利博而害甚小导之为贪奚所忌惮我髙皇帝洞烛民隐深探化本崇亷洁之赏严贪墨之诛吏犯赃者寘之极典枉法受赇坐以死律于是当官者怀刑牧民者逺罪吏称民安几致刑措乃后钞法渐壅赃贯太严诛杀不胜不得已而从世轻之典増杂犯之科而墨吏亦渐以肆矣正统以后赃贿繁滋益以例禁赃多者发戍甚者则逺配极边然发配未几而诏赦随下司刑者及贯而止且无籍没之典髙下任情出入狥私赃者不必问而问者不必赃戍者未几犯者相继建言者纷然病之而莫知变通之术夫律诚不易例则可增如入官给主固有定律而赃至巨万者特以诏例籍没之其以赃罪戍边者永不得赦且着为令夫戍者不得赦则不得归享其所入而赃多者必籍则无以遗其子孙彼将畏罪之不暇而何利之有将赏之不贪矣国朝小吏之俸甚薄而冗员日増俸薄则不足以养亷而中人之性罕克自树陈平所谓不受金则无以为资势使然也是故冗员既增则吏俸不得不薄吏俸薄则犯赃者必多此相因之势也假令天子下方尺之诏诏吏部凡冗员之无益者悉汰之而即以其禄冗员者益小吏之俸又有籍没不赦之例以为之禁本既正而末流衰止赃吏知畏而民其汔可小康矣乎

　　○节浮

　　夫承平乆则禁防阔禁防阔则奸伪滋奸伪滋则浮费冗食莫知纪极而财力诎今六边之士朝廷之所赖以扞封守者也而日不得一饱冦至则京师震恐人无固志两浙之农朝廷之所赖以供军国者也而日不得一饱岁饥则父鬻子夫鬻妻而道殣相望夫人无固志而道殣相望则嚣然变其乐生之心而有思乱之志不逃而之敌则挺而为盗此非细故也而当事者莫之省忧宴然以为无虞病伏于膏肓而饮食如故此扁鹊之所以骇而走也夫岁入有常而悖出无经则财必诎财诎矣而土木不息师旅数兴其最者则官之冗者日益增裁革之诏未干而添注之令寻下额外之员溢于常品如工部太常寺光禄寺中书科太医院皆亡赖之渊薮而耗财之螟螣也正德间官方滥极圣天子嗣统下诏清稽凡传升乞升者悉汰无遗薄海内外鼔舞称快今几复旧矣武官袭替比试之法特故事耳降革之例曾不一行其带俸者又数倍于正额锦衣卫之缉获妖言强盗者升俸署级莫敢诘问而边将之上首级论功者岁不知几何也军士失伍而支粮如故上下相欺公私并竭建言者方急急于理财之术而不知节费之说夫浮费不节虽积如丘山来如江河日朘月削终致陵迟朝渗夕泄立见枯涸虽使管商执筹桑孔司计亡益也古者冢宰制国用量入以为出必使有九年之蓄而后可以为国汉之文景躬行节俭海内富庶宋神宗锐于富国而闇于知人新法纷纷卒基丧乱由此观之则生财之不如节用富国之不如足民亦已明矣今宜特诏吏部凡额外之官如传升乞升添注填注自工部以下如前所云者一切革罢复诏兵部集议以闻新官之袭替一如旧官比试而比试之法必严其不如式者不得袭例应降革者必如例而功赏之滥者必痛裁之其军之无丁有粮者以法清之使不得冒支再诏戸部通计岁之所入与所出者而消息之必入浮于出而后可凡营缮赐予尚方监局岁造物料悖出不经者悉罢之行之数年其盐课之所赢与太仓之所积贮者悉以筹边而复下令时赐民田租之半则六边之士皆乐战而两浙之农悉力田矣其视不知节费而皇皇于财利者功相万万也

　　○革奢

　　痛乎风俗之移人而奢靡之蠧财也夫一人耕之十人食之则饥者必多一人蚕之十人衣之则寒者必众此必至之理也今匹夫耕之匹妇蚕之而衣食者千百其人又不特衣食之而已也穷水陆之珍竒极丝缟之纎华而欲民之亡饥寒胡可得也曾子曰国奢则示之以俭国俭则示之以礼礼者制用之节禁奢之防也今士大夫之家鲜克由礼而况于齐民乎其大者则丧葬昏娶动踰古制古者哭则不歌今乃杂以优伶导以髠缁笙管铙鼔当哀反乐会葬者携妓以相娯主丧者沉湎以忘返古者婚姻六礼而已今乃倾赀以相夸假贷以求胜履以珠缘髻以金饰宝玉翠绿竒丽骇观长衫大袖旬日异制京师则世禄之家两浙则富商大贾越礼踰制僣儗王者是故巨室之昏丧者一而中人之破产者几矣农夫号于野红女叹于室而贵游之子方厌粱肉而弗尝弃纨縠而弗御靡也极矣我髙皇帝躬服节俭首重农桑服舍有等昬丧有制贱不偪贵下不干上弘治以前纯朴未雕禁防犹在自逆瑾黩货继以宁彬奸赃百万籍没无算暨乎今日人有邓通之铜山家有郭况之金穴无和戎之策而备魏绛之女乐蔑造唐之勲而侈令公之声伎临食者笑何曾之万钱执筹者嗤元载之八百而牧宰之吏方竭民之膏血以奉之上倡下应翕然同风此贾生所以流涕马廖所以咨嗟也夫俗奢而不知禁财靡而不知节当官者皆黩货而力田者多逐末此亦民穷财尽之秋也及今不理后必无措即不幸国家有方千里之水旱胡以恤之是故欲富国者莫如足民欲足民者莫如节用重农桑而抑末作赏亷洁而诛贪墨礼教以示之刑禁以威之天子公卿躬行于上以为之先崇汉文之俭朴以修髙皇之法轨则财何以不若水火俗何以不若淳古哉

　　○正典

　　今之迤北曾不足当中国之一大郡而兵至则上下震恐惟其所欲无不如志深入内地杀略殆尽而沿边诸将曾不敢发一镞以御寇土崩瓦解之势已成而当事者弗寤建言者皆谓天下已安已治矣彼尝岁一再入水土弗调士马多物故者且所志不过金缯子女头畜而止是何能为噫为斯言者可斩也天下之势如腹心既颠而四肢痿蹷筋骸脉络无不受病外邪一触毙可立待而犹谓宴安无事此昔人所谓燕雀处堂厝火积薪之下者也今天下财竭于东南兵熸于西北边备日坏而敌势日强济农侵扰士无息肩谙达阿布该又为婚姻矣卫拉特朶颜乌梁海土鲁畨诸部相继扇动祸且不测甘肃延夏宣大无岁不兵山西又残破矣梁镇马永刘文王效相继老死骁将欲尽而债帅得志骄卒跋扈公谋叛逆许铭张文锦李瑾横遭惨酷置之弗问大同一军内杀主将而外通敌国唐之藩镇曾不若此是以敌敢深入无复顾忌长驱晋冀遂窥井陉所过残破杀掠士民四十余万长平之坑何以过此此则大同为之也夫有功弗赏有罪弗诛虽尧舜不能以为理髙皇帝之祖训有曰凡赏罚要当不当则人心不服乆则祸必生焉斯言也真百王之彛训也况乎军旅之事呼吸之间存亡立异赏弗当功则士弗劝也诛弗当罪则士弗惩也劝惩废则纪律隳纪律隳则上下解体虽有霍卫之勇李郭之忠无能为也是故孙武斩宫嫔穣苴戮庄贾世宗诛爱能狄青杀陈曙知此道也今六边诸将覆军失律辄蔽匿弗以上闻其闻也不过差官往勘轻者罚俸重者降级而已夫进有必死之危而退无失机之戮人情孰不乐生而恶死此士之所以闻皷而奔望烽而靡也敌退则拾其遗落甚者俘边氓以为首级上功幕府邀求爵赏迁秩任子滥及本兵夫功诚宜赏罪亦宜罚今舍丘山之罪弗诛而惟毫毛之功是赏其谁不效尤以相蒙也山西之事尤可痛愤丁璋以五千饥疲之卒而迎十万方张之敌挥空拳赴白刄刳剥支解无一人得脱者山西士民无不流涕昔李陵以壮士五千独当匈奴卒为降虏马迁犹以为有国士之风以丁璋之忠壮而国家无殊异之典死事之家不蒙优恤此忠臣烈士之所以丧气也夫失机逗留者斩律至重也今山西残破奚止失机哭声震乎原野锋镝逮乎婴竖髑髅山委流血川涌而总兵以下争先逃匿巡抚大臣束手坐视大同既坏祸延山西伊谁之咎而诛殛未行爵位如故刑赏若此殆非所以鼓舞士气而变移宿习也假令北兵再入又何以责人之尽死力乎是故诛赏之典不正而求将士用命疆场晏宁吾惧其日以陵迟而噬脐无及也

　　○实塞

　　边境之困于敌者恒苦于兵之不足兵不足而地辽逺则戍守者少而敌之出没无常彼聚而我分彼众而我寡此敌之所以数得志也兵可以多而食恒不足故不经事者数议益兵而曾不虞夫乏食也食足矣或调或募何患乎无兵今秦晋燕赵山之东河之南北岁所赋者曾不足以饷军而诛求供亿宗藩官吏驿传诸费又于是乎取给烽火有警恒仰给于太仓银至而敌去矣士不得一饱而主者辄盈槖边日益空虚士马日益雕耗而浅谋者急急于增戍益兵吾惧夫兵之不能枵腹以尝冦也夫秦陇河渭古称富饶沃野数千里秦尝以一隅而北攘匈奴南吞六国矣今举天下之全力而畏济农如虎首反居下足反居上此贾生所以痛哭流涕也国初元裔逺遁犹岁一命将肃清沙漠文皇帝三征迤北数千里外曾不见敌守在四夷屯田达乎河湟牧马穷乎瀚海盐贾获利而飞挽无壅红粟腐仓牛羊被野士饱而弗试马肥而弗乘边陲之乐永宣极矣正统以来阉竖窃簸于内而债帅惰偷于外边防渐懈敌势浸强暨乎土木之祸丧师蹙地受降之城河套之薮悉为彼有士不得耕马不得牧而屯田坏矣屯田坏则盐贾失利盐贾失利则飞挽不行而延夏甘肃米价翔贵率一锺而银二两矣食之不足此其繇也古今言实塞者莫善于晁贾虽一时权宜之术而实万世经乆之利今其言具在消息损益师其意而不泥其故随时以立制因土以便俗募民以屯田因田以储榖因榖以益兵因兵以制敌时其衣粮增其戍守谨其烽燧逺其斥堠而又特诏户部讲求盐法博稽其兴废之源而熟计其利害之故寛其岁课减其引额秤掣以时守支无壅痛革其买窝卖窝之弊而略严夫余盐私盐之禁使灶丁不失所而富商大贾乐于报中且无令老耄贪墨者以主之凡盐课所入悉以饷边而营缮不急之务一切停罢筹之数年则飞挽之法通而屯田之利举富强之形成而祖宗之典复矣

　　○均赋

　　天下之赋莫重于两浙而尤莫重于苏松松两县耳岁赋一百二十万苏之岁赋三百五十万有竒其始因伪呉张士诚之旧额已过重后以漕运之费凡正粮一石复加耗五斗故其重至此其它徭役科派岁料织造邮驿砖厂诸所征纳者又岁不知几何也赃吏之侵渔巨室之幷兼肆行而莫禁苏之困极矣长民者思以救之而未得其术公田变而为丈量丈量变而为挨号挨号变而为牵摊咨询未广计虑不周甲可而乙否朝令而夕改利未获而害先滋法未成而谤遄起此则更张无渐任用非人之故也夫丈量之法可行于秦渭燕赵山之东河之南北而不可行于两浙何则北方沃野千里地皆方幅易于积筭髙皇帝尝命徐逹等丈量田畆事竟不成至若两浙之田环以沟浍错以坟衍尖斜曲折势难整齐世无章亥谁能歩之统泰间周文襄公亦尝行丈量之法昉于昆山匹马独行躬自履畆寻复中止今昆山有今量同田是也夫以中山之谋略文襄之心计犹且难之而况于今日乎其势必守责之令令责之丞簿丞簿责之耆长耆长责之里甲得赂则减多为寡不赂则加寡为多私截歩弓伪增畆角以希上指邀功赏者什而九也挨号之法尤为舛谬夫自洪武以至今日百七十余年矣田数易主额则屡更其鱼鳞图册变乱浥烂郡县所攒造后湖所藏者且漫漶不可据而乃欲以民间之图籍为定乎此令一下耆长之狡猾者皆伪造图籍涂以埃尘刷以黝墨以欺长上至乃移易坵段改换字圩得赂则减官为民不赂则加升为斗纷纷变乱虽丝棼丛棘无以喻也不得已而行牵摊之法夫牵摊诚是也裒多以益寡法既画一而民不至大病然地有髙下田有肥瘠山田则病旱水田则病涝而坍江坍湖坍海及积荒抛荒者又不可槩均也有田则有租而城中之田其无粮者如故甚亡谓也其法必通计一县之田为顷为畆者几岁赋者几而审均之凡田之髙下肥瘠不大相逺者通为一则其最髙下者与夫坍江坍湖坍海及积荒抛荒者又通为一则而城中之无粮者必槩科之庶乎利多而害少也抑此治其末耳减额者既以为恩则加赋者必以为怨朝三暮四无异乎狙公之术而欲以苏两浙之民未也故欲修万世之利者有三术焉均赋也减额也限田也夫伪呉以一隅而抗天下日事金革其势不得不重赋以足用髙皇帝定都金陵资呉会之榖粟因江东之财赋盖欲减而未能非能之而不欲也且今之天下皆王土也何独天下之赋皆轻而苏松独重乎议者必以变乱成法为言夫谓变乱者防奸臣之专权乱法罔上行私也今朝野之人皆知苏松之重赋法当变通而莫有言者畏变乱之律重也诚使圣天子下明诏集羣议以行之又何变乱之有无已则减额乎议者必谓军国之需一日不可缺加赋且不足而乃欲减额乎昔汉文节俭三十税一且时赐民田租之半髙皇帝亦尝数赐民田租矣诏令具在可考也统泰间周忱况锺奏减苏赋七十二万何独可行于统泰而不可行于今日乎殆未有周况其人耳诚使三冗既去盐法既修屯田既复则国课充盈而苏松之赋额可渐减矣限田之法虽若阔迂而尤为要切夫富者连阡陌而贫者无立锥无制故也今宜稍为之限使豪右并吞之家有所畏惮而贫者有恒产以为之资择循吏以为民牧而使之加意于农桑凡徭役科派岁料织造邮驿砖厂诸所征纳皆以次议减则苏民小康而天下亦永赖矣

　　世纬卷下
