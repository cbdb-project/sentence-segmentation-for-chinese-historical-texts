镜湖自撰年谱　　（清）段光清 撰 



　　●目录 

　　序言 
　　嘉庆二十五年庚辰（公元一八二０年） 
　　道光元年辛巳（公元一八二一年） 
　　道光三年癸未（公元一八二三年） 
　　道光四年甲申（公元一八二四年） 
　　道光十七年丁酉（公元一八三七年） 
　　道光二十年庚子（公元一八四０年） 
　　道光二十三年癸卯（公元一八四三年） 
　　道光二十四年甲辰（公元一八四四年） 
　　道光二十五年乙巳（公元一八四五年） 
　　道光二十六年丙午（公元一八四六年） 
　　道光二十七年丁未（公元一八四七年） 
　　道光二十八年戊申（公元一八四八年） 
　　道光二十九年己酉（公元一八四九年） 
　　道光三十年庚戌（公元一八五０年） 
　　咸丰元年辛亥（公元一八五一年） 
　　咸丰二年壬子（公元一八五二年） 
　　咸丰三年癸丑（公元一八五三年） 
　　咸丰四年甲寅（公元一八五四年） 
　　咸丰五年乙卯（公元一八五五年） 
　　咸丰七年丁巳（公元一八五七年） 
　　咸丰八年戊午（公元一八五八年） 
　　咸丰九年己未（公元一八五九年） 
　　咸丰十年庚申（公元一八六０年） 
　　咸丰十一年辛酉（公元一八六一年） 
　　同治元年壬戌（公元一八六二年） 
　　同治二年癸亥（公元一八六三年） 
　　同治三年甲子（公元一八六四年） 
　　同治四年乙丑（公元一八六五年） 
　　同治五年丙寅（公元一八六六年） 
　　同治六年丁卯（公元一八六七年） 
　　同治七年戊辰（公元一八六八年） 

　　●嘉庆二十五年庚辰（公元一八二０年） 

　　1 五月大旱，直至秋冬不雨，秋成无收。先父命余往佃庄监割，见农家男妇大小，或捞水草以充饥，或掘土虾以果腹。归语先父，先父叹曰：余家亦应啜粥，以应天灾。自是天灾连年，余家每一粥一饭，习以为常。 

　　●道光元年辛巳（公元一八二一年） 

　　2 某家强买邻田，在城则先收其亩，在家则先害其禾，非蹂躏以牛马，即践踏以鹅鹜，邻家亦隐忍而卖之。尝遇武考，在教场中，每大言曰：走马必俟我大户人家走过，方准小户人家走马。又尝欲强买人家房屋，先在人家门首预设溷圈，邻家畏惧，将卖房屋商之至戚，其人劝曰：隐忍俟之，闻秧山周将军庙签甚灵，盍去祷叩以卜去取。邻家果赴秧山求签，签意亦谓强梁者必败，忠厚者无恙。 

　　●道光三年癸未（公元一八二三年） 

　　3 五月大水，邑东南乡被湮。邑父母劝捐西北，赈济东南，省中亦发赈饷，惜邑尊被人蒙蔽，未能实惠及民。 

　　●道光四年甲申（公元一八二四年） 

　　4 三月，时东南乡灾民千百为羣，入城向殷户索食，西北乡穷民亦闻而起，名曰「起挨」，蠢然骚动，索扰难堪，其即季世流贼羣聚之先机乎？邑尊柔懦，不能弹压，然是民尚畏官也。先父乃命先兄邀同乡里绅衿赴县具禀，并请邑尊出示禁止，挨风自此渐息。 

　　●道光十七年丁酉（公元一八三七年） 

　　5 九月，余佃人及邻里家赀稍温者数家人忽被差传，诬接贼赃。盖失物主通同捕役嘱贼扳诬，以欺乡懦，藉填欲壑者也。佃人泣诉于先兄，先兄来园与余商之。余谓先兄：先父尝言嘉庆初年，乡有恶习，乞丐即因疾以死，无赖即藉此生波，谓必经地方官相验，方敢掩埋。因地方官每下乡相验，必带仵作、刑书，遂至署内门印、签押、押班、小使，署外六房、三班，以及本官仪卫、皂隶、马仆、轿夫一同下乡，多至百余人上路。乡愚赌此气焰，胆落心寒。是以乡里数百亩殷实之家，经地方官一番相验锣响，皆扫地无余赆矣。乡民每见倒毙乞丐，畏如蛇蝎。先父乃集同乡绅衿赴县请示：乞丐实属自死，验系无伤，只凭本局地保掩埋，无须报地官相验。今其示犹有石刊碑记树于路边。今嘱贼诬赃，又恶习也。兄当集同乡会议，少敛经费，每年给分方捕役数千，以偿其为我地方勤缉盗贼，且戒其无再嘱贼诬扳。由是先兄告我同乡，欣然踊跃。 【 今其所敛经费已置田数十亩矣。】 余亦赴县以佃人受诬状，告之邑尊，乃知失物主即常为邑尊作医生者也。邑尊叹曰：今而知作官之难也，听伊一面之词，乌知细民委屈哉。 

　　●道光二十年庚子（公元一八四０年） 

　　6 正月，又进京，偕太邑会试者同行，余与醉卿共车。太邑发人比吾邑原多，然其风气似不如吾邑忠厚，沿途渡口宿店以及车夫与人交易，不无恃势陵人之处，地方官亦加另眼，因而常生事端，多有口角。余因先弟昔年在巢县柘皋地方木商交易，尚有些微零赈未清，先兄乃使昔年三弟原同经伙伴往取，以助进京盘费。余遂同醉卿迂道由巢县往取木账。行户蒋姓，殷实诚信人也，见余至，相待甚恭，遂将账目结清。先送余起行。过大岭，遇狂风，口吟云：行到最高山路窄，狂风势欲挟人飞。后每遇雨，住旅店，不行路，常吟诗。因忆先兄在家勤理家务，又要兼课子弟读书，余有句云：课读期儿慧，持家愿妇谐。醉卿见之，太息久之。至合肥凉乡，仍同大帮以行。至高唐州，遇山东车，前以驴引之，一车中儎七八百斤，忽陷沙宕中，不得过。余命车夫引让之。太邑车夫断不肯让，两相挺撞。太邑车夫竟取扶车木棍痛打山东车夫，并及引车驴子。驴子倒地，山东车夫不发一语。余谓太邑车夫：若非我辈人多，尔等五、六人难敌伊一人也；且我辈车轻，彼车儎重，必不能让，岂不反误自家行程？ 

　　●道光二十三年癸卯（公元一八四三年） 

　　7 十月，近邻石姓武庠生，聚众在祈雨山「猖兵」。 【 以两人抬神像，锣鼓随之敲打，游行乡村，谓之猖兵。】 夜逐乡里，乡里恶之。祈雨山者，昔日乡人祷雨处也。山上有小庵，庵中供神像，呼「龙王神」。每山下乡民有疾，以两人抬神像，颠倒舞踏，名为降神。抬者名为「马脚」，「马脚」有语，即为神降。其后，狡巫与「马脚」因藉此以愚弄乡民，每年聚乡民敛费以「猖兵」。巫又言必招生魂以壮兵威。生魂者，生人之魂也。巫更言必招读书人生魂，以为神之记室，则凡为人治病，以及拒邪，卜吉凶一切尤灵。有人对曰：近地读书人，莫多于救荒园。「马脚」乃言先年猖兵曾过救荒园，夜黑暗，神不肯前，致使「马脚」等跌下山坞，救荒园读书人魂不可招也。石姓武生闻之，乃曰：我固不信！因集人抬神像，聘巫作术，乘夜来救荒园，多用锣鼓助神威。神至山后，巫作势欲下，神至山半腰复转。如是者三，神乃由山右下。过田垄，至老学堂，堂去救荒园半里许，绕逐三匝。堂中有师教童子数人，时已寝，闻人喧及锣鼓声，皆惊醒，惟瑞祥弟之子效篁寝如故。诸弟子笑曰：莫非效篁呻吟声？师惊问之，效篁只言头痛，心窝似有物锭之。次日，瑞祥弟来园中，言其子昨夜忽病，浑身发热，势甚危。且言石姓武生作事荒唐。余谓：此必邪术，可以正神治之。瑞祥弟一面延医诊视，又自往普济庵求签，签中亦云失魂。瑞祥弟与余商之。余谓瑞祥：石家武生，亦近地亲友也，子往商之，言神为人除病，勿问我子之病是昨夜突然而起，即尔我属亲友，亦当为我设法。余闻神每捉得生魂，必以罐收之，镇以符，名曰「狱罐」。若得「狱罐」击碎，则是儿或可救也。瑞祥往商，武生不认「狱罐」。瑞祥乃倩人抬神至家，并请其巫同来。余问巫何术降神，何术招魂，巫乃以其书示余，一一指告。余遂取其书，并问「狱罐」所在，巫亦不认。余怒言曰：尔符书暂存在此，尔往告石姓武生，是儿不活，余必将尔与武生送官究治！尔符术利人死，已干例禁；武生又与尔相助为虐，亦犯刑章，今靳一「狱罐」不我与，我必与尔兴大狱矣。巫乃惧，归告武生，以「狱罐」来，共十余罐，每开一罐，问效篁安未？余问：狱罐何多也。巫曰：是连夜所捉者也。余目眦而发指，余尽碎之，效篁于是遂愈。邻里皆庆曰：此举可活多人也。余又问巫：何独能捉是儿魂也。巫对曰：人惟精神强固，则魂魄不致相离，若将衰之人，则魂与魄每不相集，现在瑞祥大老爷魂亦可招，特巫不敢耳。乃瑞祥弟仅越一岁而死，效篁侄亦不及壮年而死，巫之言，其亦有可信者耶？ 

　　●道光二十四年甲辰（公元一八四四年） 

　　8 正月进京，值大挑年分，应试同行者更多。至庐州凉镇，凉镇有大烟庄，近年贩烟进京者，颇有利息，同行多以盘费买烟，带进京都，以冀盘川宽裕。道旁观者笑曰：我谓是进京老爷，乃是一行贩烟客人耳。余谓同行者曰：我等一举一动，皆有人指而目之也。 
　　9 二月至芦沟桥。昔日盛时，各省会试进京，自带土仪以馈亲友，关上验过会试文凭，其余所带土仪，不加盘诘。后读书人每不自爱，遂有包揽客货，以偷免关税者，而关上亦于昔年宽大之政荡然无存。既入城，烟存客寓，关差又着人押烟车至崇文门过税，并将客寓店主带去，同人皆不去管理。余言：若店主受责，非惟我等心上有所难过，亦于面上大过不去。遂至务上见税务官，已揿店主于地将加杖矣。余上前以手挽店主起，谓此事与店主无干，即犯法，自有考者、车夫，何必示威于店主。且烟未下车，亦不得遂算偷税；照货输税，亦不致于受杖。务官闻输税之言，谓余曰：我谓市侩作弊也。乃同店主回寓。店主每告人曰：若非段老爷，我已受杖矣。 
　　10四月赴挑。此届大挑，乃成皇帝胞弟惠亲王为政，请训时，成皇帝乃告之曰：朕昔亦当过此差，盖一等为州县求父母，二等为学官取师长，年太轻恐不晓事，年太老恐不任事，先取强壮，后取人品。余列一等，吾邑同赴挑者，汪省吾二等，黎衡甫一等。越二日，又于一等中挑选河工人员数十名。一等须至圆明园引见。 
　　11五月引见，分发浙江。衡甫先余两科，故领凭赴湖北。余领凭归，候浙江咨取。 

　　●道光二十五年乙巳（公元一八四五年） 

　　12五月奉浙省巡抚咨取文书，即赴县起文。署中幕友系浙江绍兴人，余因进幕向朋友询浙江民情，并辞城中亲友。归家与先兄商，筹措盘费，宗族亲友各借数十金。惟外郎屋吴姓──亲戚也，又门弟子也，──借至四百金。 
　　13六月领咨文，遂由安庆渡江。时余不惯乘舟，乘轿过池州、南陵，夜宿乡村旅店，遇雨。附近有书馆──其师亦邑庠生也，──余往游，馆中主人好客留饭。余与其师闲谈久，言及昔年水灾，官必收粮，几致激成民变。余因询：不欲民变，官有何法处之。其师曰：官达民情，犹可不至于变也。余谓：书言「民情大可见」，居官者平日自宜通达民情，然此乃三代以上事，今日居官欲达民情，宜从何处着手。其师亦笑曰：连年灾荒，似天亦欲民变也。日事催科，官又速民变也。尊驾赴浙，亦居官者，村野儒生，何敢轻言时务。然既承下问，敢不尽言。总之，民情未变，果达其情，变必不生；逮乎民情已变，不达其情，变更不止。余归旅店，寝而思之，叹曰：通达民情一语最为扼要，无谓山林秀才遂不能留心世务也。数日抵芜湖，有税关焉。长江木商贩木至此，抵关外纳税后，再分运南北。余昔应试金陵，曾从此处渡江。时太宿木商又于是处抽厘以建会馆，余家亦有人在焉。会馆尚未落成，余即居于其中。又有同乡木商筏泊关外，余亦至筏上观之。今几时耳，念当日人烟稠密，街巿繁华，亦以为水陆镇会，势宜然耳。乃自贼踞金陵，遂以芜湖为窟穴，及余乘轮船过其地，见税关已成灰烬，而巿镇皆为焦土也。时事迁移，一至此哉。由芜湖至东坝皆水程，遂登舟。风波大作，口吐，头昏，二日始抵东坝，住木商亲戚棚内。 
　　14又陆行数日，抵浙江湖州府。同里罗澹村时任湖州府知府，余遂馆于署内。因湖州抵杭城又需舟行，余乃命轿夫归里，寄书于先兄。澹村或亲问案，余必自旁观之。省中委员至湖州，余皆相与往来。有老班知县拣发到省时，亦奉委来湖催漕，澹村久赏其材干，一日来署受席，余同座，澹村对老班曰：予等皆为能员，吾同乡镜湖初出书房门，吾嘱其与子等常相亲近。老班者曰：我昨闻镜湖言，固不似老坐书房者也。 【 其后余任司道，老班尚是知县，常语人曰：当日澹村太尊常嘱亲近我者也。】 居湖州署中数日，澹村嘱首县备舟送赴省城。恐余到浙之初，一切俱不熟悉，另着署内老家丁一名同船赴浙，代为照料。船抵武林门外码头，着家丁进城租定公馆，公馆近抚辕衙门。次日着家丁至各衙门挂号禀到。次日拜两首县，见首府。次日上臬司衙门禀见，至藩司衙门禀见，见抚军后，随时往拜同寅。盖初到省时旧规大抵如是也。是时首县乃凤台余士墂系同乡， 【 后升道员而死。】 在陶园备席请余。自是以后，每逢三、八、五、十日期随班上衙门，习以为常。或抚台行香，亦同往站班，或抚台请去对本阅卷，皆初到候补差事也。 
　　15杭城内外，间有盗贼出没，虽抚军常自夜巡，而候补官员初到省城，必当巡段苦差一二次──分街巿为若干段，某段归某员夜巡，谓之夜巡。──将及半月，首府朱即委余武林门外总巡。自捕务久废，河道不靖，武林城边每多盗贼刼窃之案，故奉委者，每不欲当是处段差。余奉委，即着人赴各大宪衙门挂号，亲至首府禀辞，率家丁至城外，居法华庵。向来奉差委者，必到首县要差役数名，以夜提灯笼，执刑杖，又命地保背马椅从行，以作委员声势。然差役、地保俱无正身，不过招集无赖游手以充数，遂致此辈借端扰民。凡地方匿藏娼户，隐埋赌家，无不暗索其陋规，即自带家丁，亦隐分其余利。余知其弊，遂一概不用，只用常随家丁两人。每夜自提灯笼，不用马椅刑杖，步行街道，常及五更。地方百姓乃曰：从未见巡段委员有如此清勤者也。即向来陋规，至是亦无人追索。更曰：尤未见巡段委员有如此安静者也。 
　　16八月，余体渐就完元，乃命家丁赴各宪衙门销假。是夜钱塘县重犯越狱，共逸出七十余名，三更左右，首府札至，委余巡查钱塘城门。余自是复出当差，两首县亦时请余至署问案。杭城弊俗，乡宦之于平民，毫无乡谊，乡宦之显贵者，尤视地方官如弁髦，凡与人争讼，呈内必附一显贵名片，甚至本族以及亲友多借其名片夹附呈内，地方官每借词讼做人情，以鱼肉平民，而媚贵人。余初阅案卷，因问乡绅名片何以夹入呈内。首县乃命签押家丁亲向余言：是某老爷所托，问时见其名片，以便照应。余谓：狱讼须凭官问原委，以断两造曲直，若但凭名片，直委屈平民矣。首县家丁谓余曰：历任太爷都如是。余叹曰：以力为理也，不可为训。有赵某者，城内绅士也，常与首府往来，因轿夫强索工钱，谓其未存绅士体面，乃诬轿夫奸拐婢女，以词呈夹名片送之首府。首府面嘱首县必须重责定罪，方足服绅士之心。在首县亦以为只须竟责轿夫，故请余来问，欲余但用刑也。差役牵轿夫进署，已用炼锁颈，余视轿夫不过愚蛮，不似奸拐一路。问曰：尔在赵家几年？答曰：今年来。余问：赵家几婢？答曰：小人不常进内，不知其家几婢也。余笑曰：赵家控尔奸其婢，而又拐之以逃，尔犹谓不知其家几婢乎？答曰：小人皆所不知。小人不过面向赵大老爷索工钱，大老爷已骂小人数次，言要送小人到衙门中受责，并不闻别有所言。今太爷要责小人，小人情愿不要赵家工钱。余曰：我亦知尔原无奸拐情事，当时向赵家索钱，言语顶撞，在所不免，我不责尔。尔受责总有一次，但须受责时不可又认奸拐。索钱不过受责，奸拐则必办罪矣。轿夫叩首而去。赵宅闻之，立告首府，谓问官庸懦胡涂。首府乃提轿夫亲自过堂，先责而后问供，轿夫曰：小人只不合向赵家索钱，虽杖死小人，亦不能有异供也。其后首府亦知绅士恃势欺压平民，然无如绅士何也。嗣后凡词呈之夹有名片者，两县遂不请余问焉。 
　　17十月，宁波奉化县因钱粮激成民变，拒捕殴官。巡抚带兵亲往解散，拘首犯而归，府县因革职。 

　　●道光二十六年丙午（公元一八四六年） 

　　18二月，文武各庙春祭，各宪致祭，候补者例先往候。杭城有三书院，二月收课，试卷最多，凡阅卷点名差事，大抵即用大挑，两班到省多当此差。又巡抚衙门题本，书吏写好，委官读之，名曰对本，其差亦多是两班当之。余戏题联云：业着湖山，阅卷点名兼对本。名垂竹帛，尽先补缺再题升。盖候补人员到省，得一保举，可望尽先，尽先之后，可望补缺，补缺之后，可望题升。是时题升，不过望得一同知耳。同寅见联而笑。仲孙樊曰：难怪我等元旦拜抚台节，抚台答礼，祝曰：愿诸公今年有缺即升，无缺即补也。 
　　19五月，抚宪札臬司委员清厘各省府县监狱，余奉委查严州六县监狱。所至之处，力求清洁，严禁看役需索。旧例，凡上司委员到县，各县须送程仪，候补未经署事者，每多收程仪。余虽未署事，亦不收也，同寅有问余者，余笑曰：是委也，乃抚台为太夫人祈福，而有此举也。我等但各体抚台祈福之心，以自修福而已，岂在程仪哉。时抚台太夫人年已九旬矣。 
　　20六月，天久不雨，上宪亲至天竺，请观音大士下山，设坛海会寺祈雨。盖杭州遇旱，官不求大士，则民心不洽也。凡城中官员，每日两次至坛中伺候。数日，偶得微雨，即撤坛，仍送大士归天竺。西湖皆涸，旱灾已成，秋成乃定缓四征六。定例灾上五分，自应请赈，近因国库久空，不敢请赈。不能请赈，自必起征，而弊窦乃从此生矣。名为缓四，而狡强之民，遂因缓而抗输。名为征六，而良善之家，每因征而全纳。又有无耻州县，只将陋规巴结上司，并置奏销而不问。民风所由日益坏，吏治所由日益污也。 
　　21八月，赴抚宪衙门考帘，考毕，遂馆于惠安寺，不得私回公馆。主考入闱之日，监临进贡院，先点内帘，后点外帘，余分外帘誊录官。自考帘以后，凡有出入，轿帘皆用封条。居寺中数日，门户皆用封条。余因自嘲云：莫说一官容易得，也从封锁考中来。浙省士习，好者固多，坏者亦不少，其尤坏者，莫过于誊录。外省誊录，皆以各县房书充之，浙江则有举人、进士亦充誊录。其应试有力士子，场外预定誊录。朱色鲜明，字笔工楷，虽朝考殿试之卷，书法不过如是，且有一艺而改至数十句者。中后榜发，乃设法换卷。所以每科中式，惟杭、嘉、湖、宁、绍之人最多。先定誊录者，亦惟五府之人最多。至于无力之士，不能预定誊录，则字迹草率，甚至脱句脱股，致帘官不能句读。有谓场中论文论命者，于此抑有何说。或谓弊至如此，监临何以不清其弊。不知积重难返，苟有欲剔其弊者，则内而誊录，外而士子，必至闹场。夫国设科以取士也，济济多士，以临民也，乃士之所集，犹恃人众，可乎哉？ 
　　22九月，誊录事竣出闱，赴监临衙门销差。每逢三、八日期，各县乡民，或数十，或数百，赴衙门诉灾荒。上司见人多，不敢不收其呈。收呈之后，仍批发府县，府县再详上司，仍是带征带缓之一说。虽曰民情日坏，无乃临民之官又素无忠信以入民心也。 
　　23十月，奉委署建德县事。凡新官到任，一切轿伞仪仗，无不新制。余俱一概从省，皆先兄亲制，并有买老班知县旧用者。浙省敝俗，一奉委牌，荐家丁，荐幕友，不能计数。其在惯当家丁与无品学之幕友，只求夤缘有路，固不足论矣，独笑居然长官，乃以荐托巿人情，树声气，其自为计固得矣，亦知下员之难为情乎？余奉委后，见首府，太尊问及幕友，余对以刑钱两席已定，首府不悦。自言曰：尔处朋友竟行自定，殊不知我处朋友皆上宪所荐也。余对曰：署中请朋友，为地方办事也。办事先论品，次论学。卑职初任事，须赖朋友以襄事，是以必亲采其人品，次访其学问，以期同舟之共济。今大老爷欲荐朋友，不过人情难却耳。大抵人情可施之小席，不可行之刑钱两大席。于是首府乃荐小席一朋友，余收之。是时求荐之朋友，其稍出色者，其荐条皆贴之本官签押房壁上。其次一等者，其荐条皆贴之本官内账房壁上。不可以车载，不可以斗量者也。故余对首府有是云。省中部署定后，遂买舟赴任。时罗澹村当武闱提调在省，为余言，建德民情尚好。舟行两日至桐庐，即有建德书差来迎。余昔年不惯乘舟，是时尚无旧时头晕毛病。行三日，舟泊严州东关。进城谒本府，馆考棚内，因前任尚未出署也。接篆后，余新收家人假献殷懃，谓余曰：老爷一人步行，非惟无以示新官之尊严，且收小的等何用。余惟置若弗闻也者。 
　　24十一月，自鸦片烟流毒中国，设馆诱人吃烟者，郡县皆然。惟严州民尚古朴，见吃烟者，人皆恶之，故尚未有烟馆。忽一日有开烟馆者，余知民情多弗顺也，即拘其人枷号以惩之，城中欣然。本府初闻之，亦以为是。旋与幕友商之，幕友乃谓鸦片烟既已不禁，彼将人枷号，何以了结此案。本府次日见余，述其友言，余笑曰：朋友在署中但知读律，我日行巿上，但顺民情也，枷一卖烟者，以顺合郡人之心，有何不可。况枷之我，释之亦惟我乎？ 
　　25十二月，奉学宪行文县考。有其父曾为泥水匠人，其子此时应试，而合邑不许，盖其家本无读书人也。本童于点名之后，具呈求余。余问诸廪保：尔县不许此人应试，或其家有所谓不清白者乎？皆曰：不过其父乃一泥水匠人，其家亦从来无人应试也。余曰：泥水匠人，本童已自言之，若更无所谓不清白者，安可不准其应试？即身为匠人，改业为士，犹将应试，况其子乎？廪保无言。本童亦遂应试。建德文童不满一千，至交卷时，余即坐公案阅卷，其文字之纰缪者，置之一边，未尝面加批驳。如有可以入目者，即于卷背后另加数圈，以为暗记，且更加圈点。故案未发，而考者已自知八九矣。终场之日，礼房备饭一餐，亦与吾乡相似。余将前二十名提至后堂，当面试之，或小讲，或项比，或中权，必四五次易题，以核其虚实。最后余再取四五十名，入署中，另覆一场，不独观文，亦观其人也。故长案发后，合邑皆无闲言。 【 余自后考他邑及他府，亦无不如是。】 
　　26是岁旱灾，虽有缓，仍有征也。有征必解省。以前库书解银进省，遇严州协台委员之在省领饷者，库书与之商明，或划一千，或划数千，归县还营。此次亦是库书与商划银一千，余不知也。领饷官回严，协台不允，库书始来告余。余往协台署中，协台悻悻骂库书。余问协台曰：营中饷来分银乎？曰：分银。营中用银乎，用钱乎？曰：以银易钱而用之也。营中既以银易钱，现在每两易钱多少，自共知之，一千银须钱多少，不难归还，何至如是动怒。协台曰：我恨库书不曾先来告我。余曰：库书亦未先告我也。大约库书在省，见尔营官，彼此通挪，亦向来常有之事，若大老爷今日必问库书不是，不独尔营官面上亦过不去，显见我文武衙门永无通融之处矣。自是协台无言。县中库书又于银价之外多给钱数十千。其后协台亦自悔。协台姓伍，南京驻防也。 
　　27一日午后，南城潘姓火起，余往救，文武皆至，仓屋亦毁，因救熄，谷子尚未全烧。余问：今年灾荒，伊家何以尚有如许谷子？有告以连年所积者。建德富家不多，潘姓亦一富家也。余嘱曰：明春乏食，尚毋再积，且必零卖也。 
　　28余于无事时，常于宅门内川堂中静坐，或即在此看书。家人暗与相商，俱以为不便，余不知也。一日合署家丁统跪余前，同声告假。余问何故，合口答曰：前者经厅太爷送一人于王门上，王门上先行管押，老爷知之，当即开发王门上，是家人毫无权柄矣。老爷出宅门，家人多有不知，是老爷已不亲信家人矣。今又常坐川堂，使家人一步不敢乱动，是老爷之防家人常如防贼，家人等觉太无脸，不如先自告假。余笑曰：门丁押人，可以不问老爷乎？老爷出门，必须家人先发起马牌乎？若常坐川堂，更于家人何碍？我试彻底为尔等言之，我等居官固须爱名，岂尔等跟官遂可不顾名乎？我若随尔等胡闹，我之名固坏矣，尔等遂能发财乎？即可发财，日后到省，尔等同类中亦不过指而笑之曰：彼幸而跟一胡涂老爷，多得几个混账钱耳，日后再不想跟官也。今尔等跟我虽曰清苦，名不坏，日后仍好跟官也。尔等必不肯守清苦，我亦听其自便。其后究无一人告假。人心岂易测哉！ 
　　29腊底同旦卿兄及余家眷在建德署中度岁。岁酒后，典史入署辞岁，谓余曰：昔日堂翁于除夕，必命库房送元宝数锭人署，以与太太、小姐押岁，堂翁今夜遂如斯而已乎。余问曰。元宝自库房来耶，抑自民间出耶？ 

　　●道光二十七年丁未（公元一八四七年） 

　　30正月元旦，循例拜牌，文武各庙行香，本府文武同寅各衙门敬节。元宵节近，备春酒请同寅及绅衿，席间有绅士谈及麦秋尚远，何以救济灾民。既定征六，上无赈矣。如劝捐助赈，是殷户既勉力以输将，又竭财以捐赈，更恐事有难行。余告之曰：明言捐赈，非惟事有难行，且恐四乡愚民无知，既不肯完纳上忙，又求给赈者日多，吾愿诸君常存救荒之心，无居救荒之名。旧腊曾见城南潘宅尚有连年余积谷子，由潘姓推之，未必遂无积谷之家也。但使积谷者随时平价，勿拘升斗斛担，就近零卖于邻里之穷民，则穷民自可生活，又何至聚众而索食于大家。即有贫苦无依，就食于邻里，而一贫至此，究属无多。且吾闻严州之人，久虑府城下手空虚，常议集赀鸠工培高下手，以配合府风水。风水之说，虽难尽信，而果以扶持地脉之资，为赈恤灾荒之助，岂不两有裨益乎？皆曰：培城下手，严州人久有此心，但恐功未易集，是以迟疑莫举，且皆出自严州人之口，从未经父母官为之提倡也。余曰：徒凭风水，吾亦未敢劝地方大兴土木，今以工代赈，是藉风水而阴济贫民，阴济贫民，即暗保富室，奈何不乐为之提倡也？于是严州绅衿，分任其事，而培高下手之工遂兴，严州之荒穷因是而遂济。余初到严州时，本府郭松泉──山西人，由进士分部，放台州知府，再改严州，拘谨人也，──因办清查不肯通融，先不见好于属员，后不见好于上宪，因而告病回籍。新委署严州方本府初到任，出示晓谕，明言保富必先安贫，由是贫民纷纷将扰富户。余谓本府曰：居今日而欲行惠民之政，但可存于心，不可形诸口，况可施之文牍乎？严地苦瘠，十室九空，不贫之民有几也。第不明言其贫，则亦相安于贫耳，若必历历数之曰：某非贫，某非贫，当分富以润贫，必致嚣然不靖矣。况朝廷日事催科，以天家之富，尚不能因年荒而济贫，而谓严州区区温饱之家，其能赈旱荒之饥民乎。现在合郡绅衿，借兴工以敛资，即隐寓周恤穷民之意。盖出资者即富室，做工者即贫民也。贫富浑忘于无形，地方自相安于无事矣。其后本府亲与幕友细商，其幕友亦劝之曰：建德县只到任数月，已得合郡之民心，东家岂能拂民心而为政乎。 
　　31二月府试，严属教官皆至郡送考。有分水知县来郡，泊座船于河下，旁有头厅船一只，乃妓船也，分水县日游其船，将先人遗下紫貂套改作女衣，送于妓家。应试童生莫不争游其船，妓船苦其烦扰，乃请分水县将签筒、笔架、刑杖安置船舱，差役守住头厅，童生见之，始不敢轻上其船。后有狡滑童生谓同游者曰：此岂县官刑杖可以吓人之地乎。集多人硬入其船。适分水县先在船中，其家丁仍以官势呼喝应试童生，并喊差役拿人。时考童蚁集，岂官势所能哄喝，但见刑杖、笔架、签筒纷纷掷入水中。分水县由船后逃过他舟，乌合之徒尾追逐之，其家丁趋入一室，乃坐府家丁住宅。──平时各县至郡，多在此宅假作公馆，适有桐庐县钱谷朋友来郡，算结交代，先住宅中。──分水县家丁疑其主人逃至于此，考童追入不见，疑躲在楼上，蜂拥登楼，钱谷朋友正在楼上蒙面而睡，考童疑分水县躲在被中，揭被拖出，共殴之。久之见被殴者须发半白，惊曰：分水县无须，误殴他人。乃弃之如鸟兽散。分水县自船后逃出，先至府署，向本府哭诉考童闹事，殴辱官长，求本府饬教官，传廪保，查滋事考童，先除考名，再议罪名。余谓本府曰：六县考生皆集郡城，今查滋事之人，从何查起；且自称殴辱官长，官长究在何处。被殴行凶，究因何事。本府踌躇久之，以为不加惩治，恐民风士习愈益败坏。余曰：欲存官体，亦须官话上可说得去。且送考乃学官事，何必知县进郡；即至郡矣，又何可以县官之威而作于名妓之船上。本府不语。分水县遂连夜回署。各县教官皆至余署谢曰：幸为余等解一难事也。自是送考教官常来余署谈话。 
　　32一日各教官皆至，忽有城南对河一人，在署外叫喊云：有人在我家图赖。余随往勘，路问是人因何至尔家图赖。答以邻居年荒，偶窃粮食，小人妻子寻见，责其还原，彼已食罄，因而口角，今不知被何人唆使，乃寻至小人家中图赖。及余至其家，图赖之人已不见。其妻乃言：闻太爷至，即先逃去。余仍回县。各教官无事，闲眺河边人俟余，余亦同立河边闲眺，又闻喊救人复至云：其人仍在门前图赖，并大言，太爷未必能常至。余再往。其人见余至，乃走入塘中。余着人谕之曰：尔之图赖，不过谓贼名难当耳，今我至此，何不上岸自辨其诬。若不自诉，虽死亦是畏罪自尽也，不且白死而又居贼名乎。其人闻之，立即登岸，来跪余前，衣上滴水，哭诉曰：粮食乃小人向伊家借的，后忽要小人还原，并说小人是贼，小人是以不甘。余曰：借必有还，尔愿还否？答曰：小人安能不还。小人先约秋成，复因他逼，再约麦熟。余谓喊救者曰：彼约还尔，固非贼也，今来图赖，盖情急耳。尔家不可于荒春索他还原。因问投水者曰：尔家尚有粮乎？答曰：无矣。余问何以度日。曰：太爷现起城外工程，小人将藉以糊口，挨至麦熟，可望不死矣。余嘱之曰：明日我在工上待尔，尔今归家，换去湿衣，明日早来。余回至河上，各县教官犹在，笑曰：有事化为无事矣。闻喊而往，人或有之，既归复去，人必不为也。内有一教官曰：我等不肯做知县，以知县之难也；今知县必勤劳如此，我等更不敢做矣。时教官中有进士，即用大挑一等呈请改教者，故云。 
　　33北乡临河，有营汛把总何姓，其族人于汛旁开漕坊杂货铺，尚殷实，把总藉荒强借，不遂所欲，唆汛兵行凶，将铺面捣毁。其族人赴县喊禀，把总亦将其父做伤，抬至县署求验。余因店主所控情节颇重，恐乡民借荒生事，随即往勘。遇抬伤者于途，其抬夫私相谓曰：若太爷看明其店情形，伤亦不必求验矣。余为若弗闻也者。及亲至店中，捣毁属实。伤者亦至，不用夫抬，只有人扶之以入，虽以布包头，亦不求余验伤。余谓店主曰：捣毁时，此人当面乎？答曰：乃其子率汛兵捣毁，彼不在场也。抢去店中货物乎？曰：亦未抢去，不过因借贷未遂，即将上店捣毁。把总之父犹欲致辨，余告之曰：尔不当场，一切须问尔子。随嘱在旁汛兵曰：尔等在营，当不需我差传，即随尔副爷同到县中，与店主一质，事立明矣。余回署，行文营中，传把总汛兵听审。营官犹着人持帖至署，求余缓审。余厉声谓来人曰：年荒人易滋事，四乡如有不靖，尚仗营中共相弹压；今营官、汛兵持横捣毁，设四乡闻风效尤，营官能当此咎乎？速去告尔营官，不赴县审，我即通详。持帖者归，营官随即亲来，恳余曰：已经亲勘，一切细情，亦难瞒隐，但一经赴审，营中何以当此处分。余告之曰：营中不听审，不足以折人心，要我不审，我亦不肯为难。须要速了此案，莫使四乡效尤。幸原告店主系何把总同姓，速着把总回家自认不是，挽出本姓向店主说好，赔偿捣毁货物。店主肯允，即请族中数人赴县，公具息呈，庶几把总之横稍折，四乡之人心亦平。营官回署，即着把总下乡挽族人向店主说好，皆依余言。两日，即具息呈了案，自是四乡从此安静。事后余谓把总曰：尔虽武弁，亦一官也，族中有人作官，尚当自保族内，岂可自凌族人乎？以后当以为戒。 
　　34余于署内无事时，常步至城外工所，与绅董商议工程。旧有八角亭──盖昔人所以培补下手者也，──亭久倾圮，议再新修。亭后再堆土山，以石环之，另建关门。山上又立关帝庙，居中如印式。庙后又建文昌宫，责成南乡董事。其八角亭、土山、关庙工程，则责成城内及三乡董事也。其或乡人争讼，余先断结于有力之家，再劝出资助工，故工资既无虞缺乏，而荒春亦不觉易度也。于是共议开征。合县绅衿谓捕厅曰：我县地丁，每两征民间制钱二千四百文，近年银价太高，加以解库平色各费，官无平余，前任每欲一两加收二、三百文而合邑不许者，以官与民情不相通也。今邑侯每事俱体恤民隐，四乡无不知之，而听其为吾邑受累，吾邑之民心不安，若开征之日，每两定加二、三百文，固合邑所同愿也，盍为我等婉陈之。捕厅遂将绅衿之言，一一告余，余曰：然。诸君美意余心甚感，但征收既加，日后能减乎？吾愿受赔累之实，断不任加征之名，为我谢诸君。捕厅曰：堂翁即甘受赔累，亦不能赔累如许之多。余曰：但使我有赔累，百姓共知，必不忍因我一时之累，使百姓受日后之累也。捕厅出告绅衿，绅衿踌躇曰：然则如之何而后可也？昔日原有买补，县中稍可滋润，去岁旱荒，邑侯既不肯行矣，闻邑侯五旬生辰，即在本月，我等合邑商之，聊尽心耳，亦不必先期而告之，待对轴皆成，联寿仪同送之，想邑侯亦无他说。至余五十生日，随礼送来，竟近千金，盖出自集腋成裘，虽穷乡僻处，皆愿资助。 
　　35南乡监生邓姓，温饱家也，近宅有竹山，夜被人窃去竹子数十株。监生次日跟踪寻之，入远山，得之茅屋旁阴沟内，──乃寿昌穷民在此种山，其父开豆腐店，其子夜行窃。──邓氏凭保搜获，其父羞认赔赃，出钱十余千，发一手票，监生受之──此亦乡人爱小便宜也。──归家，又虑行窃者穷，钱难到手，次日即执票往索。其父曰：圈中母猪已养猪子，俟卖猪子，方可还钱。──此又实情也。监生恨其子行窃，逼索之，入圈拘执母猪。行窃子兄弟两人──起意窃竹，乃其弟也，──兄以监生执猪，亦怨其弟。其父闻之愈羞忿，饮卤自尽。监生拘执母猪尚未出圈，其媳奔喊父已死，监生乃释猪欲走。其兄事急智生，遂宣诬贼逼命，令其弟拽住监生不放归，己乃赴县喊寃。余随往验，至行窃之家，其兄白衣披麻，执香以迎，其弟守死者而泣，其媳亦自旁而泣。死者侧卧，旁有饭碗剩卤半盏。余命其子备棺收敛。子泣曰：小人之父，是邓监生逼死，要邓姓备好棺。余曰：此乃尔家，他人安能备棺在此。且尸经官验，只须地保掩埋，吾命地保埋之可也。其子乃言：小人之父，亦曾备有一棺。仵作验毕，实属服卤身死，入棺收敛。余问：邓监生何以来尔家威逼？谓因诬贼。邓姓现在何处？答曰：现在吾家。余乃唤监生至，诘其何以至人家诬逼。监生乃将失竹、寻竹、见竹、赔竹，历历言之，并引余至宅旁阴沟内，指竹杪示余。其竹身尚以土埋好也。勘毕，带邓姓回署。监生跪请曰：已知罪矣。但由此赴县，路旁亲友最多，请太爷加恩，勿遂以炼锁领，我愿同去。余曰：只须同去，何必锁领。即在轿前随行。回署谓监生曰：尔本温饱之家，寻遇窃物，不先报官，已自错矣，而又爱此小利，以致遭此命案，即不偿命，亦必退财。越日，死者两子至县团供。余问：尔父之死，尔知之乎？答曰：不知。何以见邓姓威逼？答曰：邓姓抢猪时，小的妻子闻父尚大骂，久之不闻，乃见服卤而死，奔告小的邓姓抢猪，尚未走远，明是邓姓逼死。余又问曰：尔父大骂何人？答曰：小的妻子，闻父骂小畜牲，何以做出此事？余又曰：发票时，尔父知之乎？答曰：是父命发的，待卖小猪还钱。余又曰：窃竹是尔弟主意乎？答曰：既认还钱，何以又抢吾猪，非威逼云何？余示之曰：尔愚民不知律法，家有读书明理者乎？答曰：家有读书人，住寿昌县。余曰：寿昌县尚不算远，尔去问之，再来听吾判断。越二日，寿昌县一生一监来，代苦主伸寃。余以其为外县生监也，邀入花厅，坐而与言，谓之曰：死者固属可悯，然其子已先不是也，与二位是何辈分？答曰：死者乃伯叔辈，其子乃弟兄辈。余告之曰：死者先愿出票还钱，是欲掩其子之名也；临终犹骂何以做出此事，是自恨其子之不肖也。邓姓之抢猪原有不应，但欲治其罪，必究起事根由，恐邓氏之罪倒轻，尔家之罪更重也。生员无言，监生犹哓哓不休，谓：人命总宜重究，即执票索钱，亦不宜强抢，以逼成人命。余固知监生思索邓姓之钱也，示之曰：尔家兄弟不肖如此，已致其父于死，尚忍得父命之钱以安其家乎？其子且不忍得之，而谓他人其敢乎？尔二人其出而熟思之，好教尔家兄弟易供，方可结案。次日，坐堂问供。其生、监远立而望之，死者之子请余治邓姓罪，余怒曰：本恤尔父无辜而死，再加尔极刑，亦觉太惨；恐尔等不知罪名，故嘱尔问家内读书之人，岂知读书人亦不明理并不知律乎？余定两造之罪矣：邓姓革去监生──罪无可加也；尔父因子不肖，愧忿自死，子宜何罪？随呼差役，将死者之子锁脚镣，并提监牌收禁，因告之曰：邓姓之罪已定，尔罪再不能免矣。生、监望之失色，使生员上堂跪余案前，求曰：愚蠢无知，尚祈父台矜悯死者，超恕生者。余曰：求我超生，须尔自改供，将从前一切窃案抢案尽行抹去，只言尔父贫苦自尽。邓氏票钱免索，当堂销毁票据，再给尔父安埋斋醮八十千，各具结完案。但尔兄弟日后再不自立，王法即逃，难免冥诛矣。生员允诺，案遂结。 
　　36南乡蒋姓报一命案云：油房一人自缢身死。余往视，死者已在地下。余问何处缢死。指上面横梁。问死者何人。答：对河五里。何以死在此处。对曰：不知。死者家有何人，平日如何生理。答以家有一母，一妻，一兄；外有一江西人，住伊屋内卖豆腐，贫乏难自存也。余问：尔店何以无人见其自缢。答以春荒店尚未开，惟器用柴草贮内，俟麦熟开张。余问：死者与尔家有借贷及口角乎？答曰：并无口角借贷；惟江西人卖豆腐，或常往来油坊门外，即坊内所存柴草常被窃去，工人等临河骂之，亦未曾骂及窃者为谁。余曰：死者既有兄，亦当唤其兄来，跟同收敛。着差传其兄至，问其弟何自缢于此。答曰：不知。问：有棺木收敛乎？答曰：家贫如洗，安有棺木。余乃命店主备棺收之。余命取梯至，自往梁上视之，尘封如故，余疑人非在此缢死，谓其兄曰：我欲往尔家视之。答曰：小人穷家，太爷何必往视？余曰：正为尔穷。至其家，见死者之母，年约六十以上；死者之妻，年约三十以上；外一江西人，年约四十以上。真室如悬罄，炊烟常断。后至一室──即江西人所居也，──碎草铺地，中有一梁。余梯视之，梁中有尘断处，如索解状。余曰：缢处任是矣！江西人大惊，余即命差带回。至署，问：何以往在此屋？答曰：小人无本租店，故藉彼屋以卖豆腐。余每于问供时，常随坐随起以观人神色。忽见其领后衣上有血痕，余犹意其背有疮伤，余命解衣视之，更惊恐。余见衣外面有血，里面无之，指问血从何来？叹曰：太爷问事，皆有神助，小人只好直供矣。小人住屋梁中，果其缢死处也。因前与其兄偷窃油坊内柴草，不只一次，油房骂我等亦不只一次，并言要送我等到官究治。小人与其兄商量，油房可恨，必思用一法以害之，不意彼竟寻此短见也。彼既死后，小人与其妻及兄商之，遂将死尸背至油房，小人领后衣上血痕，乃死者流出鼻血也。余观梁上尘断，而知其移尸，见领上血痕，而疑其为移尸之人，验以所供，若合符节。曾子曰：「如得其情，则哀矜而勿喜。」此等穷民，岂不可矜也哉？余将江西人递解回籍，并将本案究出实情告知南乡绅士。绅士劝油坊主人，稍给钱文以养死者妻母，其兄具因贫自缢结状以完案云。 
　　37建德民间田产，皆有鱼鳞细册核对，又亲至争所，与乡愚讲明，其讼无不立解。惟山场无鱼鳞细册，故争山案情较争田难断。然苟心无所倚，亦不虞其难断也。西乡有甲乙两家，为争山涉讼。余亲往踏勘，甲坟在山脚，前临小溪，后有高山，坟旁荫木已合围矣。有王姓生员接余，余笑曰：尔非两造，亦来接我，两造有请尔来者乎？答曰：非也；老师亲到我乡，门生理应迎接。 【 生乃余旧腊县考所取士，此时已经入泮。】 余因问曰：此处坟山历年已久，何以今日突然兴讼？答曰：甲乙两造，本属近邻，因谈及风水，乙问甲：贵祖葬于此山，因何得来？甲言：敝族亦无契据，不知此山何时得来。但家谱载明坟冢及祖人死生年月，亦未注何时所葬。彼此谈话，均属无心。后乙偶阅山场契卷，此山前后左右俱系己山，又听风水之说，谓近坟处尚可添葬，遂至兴讼。余别生后，登其坟，前后左右细阅一遍，谓两造曰：坟地有谱据，历年既久，坟应属甲，乙不能争也。乙之粮山，有管业契据，山应属乙，甲不能争也。两造之争，非争山，亦非争坟，但争界耳。余今为尔两造定界，以免讼累，尔等愿遵否？皆曰：父台明断，两造谨遵。谓乙曰：余知尔非卖业之家，但尔之粮山，须让出若干作为甲之坟境。现在严州下手再建八角亭，工资甚巨，劝尔捐钱三百千，其钱即出自甲，作为买山之价。谓甲曰：尔家本系有坟无山，我今劝乙让出粮山若干，作为尔家坟境，安石为界；出钱三百千以佐工资。彼受捐资之名，尔受保祖之实，想尔家亦必不辞矣。皆应曰：诺。越两日，皆赴县具遵依结案，而钱亦缴为工费焉。 
　　38六月，天旱，民间惶恐。以去年旱荒，若今年又旱，则生机将绝也。乡间少年欲迎神求雨。建德旧俗，求雨抬神入城，则城乡管业之户必须让租。少年求雨，为让租计也。有年长曰：段太爷在我建德，民间情形，无不知之。今塘堰尚有积水，而抬神求雨，段太爷下乡问之，其将何辞以对。越数日，旱益甚，竟有求雨入城者。一人宽衣大帽，装神像，步履颠倒如醉人状，行神前，但不至县，各衙门俱到，请本府出，问：太尊何以不用好官求雨？ 
　　39十月，一夕，与人同行，闻妇人哭甚哀，且曰：上年冬季段太爷在县，我家床有被，瓮有米。今年身上无衣，腹中又饿，何以能过残冬。余曰：是何言也？同人叹曰：上年父台禁赌，此妇丈夫入山采樵，日有钱进，故衣被米粮，有盈无绌。今其丈夫日逐赌场，并将家内什物窃去，以供赌博，家中安得不贫，妇人所以哭也。 
　　40十一月，记余到任之初，例给孤贫每名银一两，余仍以一两予之。礼书曰：今银一两易钱二千，前任每名给钱一千，余一千即缺上出息。余曰：朝廷恤孤贫，衙门扣孤贫乎？将来必至孤贫之不如矣！礼书曰：如前任何？如后任何？余曰：以一千作常例，以一千作我给，特我已掠美市恩矣。此余所以自叹为微生高也。 

　　●道光二十八年戊申（公元一八四八年） 

　　41二月赴慈溪县任，接篆视事。前任家眷尚未出署，住考棚、理民事、写家信寄兄，即往北乡拿花会。选差役十余名，带家丁两名，家丁无许乘轿，差役只随余轿后，无许私行上前。问：花会开设何处。有人言：现设某处，每日开两次，午刻一次，酉刻一次，厂内有刀枪兵器保护，开时放爆竹三声。问：前官亦亲自往拿乎？答曰：以前多是差去或署内爷们同去，初次开花会者无不送钱，受钱之后，不可再拿。再拿如何？再拿则必拒捕。余曰：官何不带多人往拿乎？笑曰：彼皆无赖乌合之徒，愈聚愈众，官安能带许多人？官若立心要拿，先事安派，彼皆狡猾，耳目亦多，先已逃避，今日在此，明日在彼，终不可拿。余曰：花会竟不可拿，民害终不可去，想吾差役都曾收过花会钱文。答曰：今日太爷是新到任，差役即从前收过钱文，亦不相干。此辈今日决不料太爷自去，决无防备，但恐带来差役过少。余曰：我自当先，尔等随后，我呼则去，不呼勿前也。余带家丁一人先往，见一室果有兵器，门首花筒高挂，桌上筹码，锡盒盛之，铜钱盈柜。多人环集谈笑，问余到此何事？余未及语。有一人小语曰：闻段太爷到任，恐是他来。一人曰：前日到县，未必今日就来。余随出门，以手作指挥状，呼曰：尔等皆来！室中皆曰：是矣！遂皆兔脱远逃。先收兵器，再点筹码，启柜视之，钱满矣。若辈俱逃，究不知余带多少人也。余问房主何人？已远逃不见。命地保雇人送钱至县，带来差役各给一千，其余留作下次拿花会赏赐，欢声满路，凡年长皆曰：昔日只有花会世界，今幸矣！有人歌曰：拿花会，禁赌钱，拨开云雾见青天，官清民乐太平年。余回县，夜三鼓矣。次日清晨，城中绅士俱来拜谒，余以筹码示之，答曰：不知父台拿办后，此筹尚有用否？昔日大筹一千，小筹五百，入典可以赎当，入巿可以买物，不问人，只问筹也。是何世界哉？ 
　　42城东有监生，近宅有祖坟，近邻童子牧羊其上，监生见之喝骂，童子惧，弃羊逃，监生牵羊归，仍骂童子，盖将送羊以告其家，下次无得再牧，以免践踏坟地也。童子见羊已牵去，又被喝骂，心急脚忙，路跌数次，有跌伤数处，归家两日死。其家报命案，前任验过，已团供，未结案也。大约慈溪多殷富，此等命案，原可以上下其手，向来官其地者，最难石清白名。余至任，苦主家再来催，监生亦来诉状。余已得其实，当堂劝监生给童子家数十千，谓监生曰：非骂不逃，非逃不跌，非跌无伤；死虽有命，事非无因。彼家又属近邻，当存匍匐之谊。谓童子家曰：尔家牧羊就人坟上，已有不是；况自跌伤，更难牵涉；又死于家，何能怪人？于是两家具结完案。余亦未究监生何日缴钱也。后五日，童子家来诉云：监生不肯缴钱，谓缴钱，则命案真矣。余立着差传监生至，骂之曰：尔不缴钱，非怕命案真，谓命案结也。我今即将命案办尔，随尔上控，谓我和命案亦可，谓我翻命案亦可。即喝差使去其帽顶。监生于是叩头缴钱，童子家领之而去。 
　　43三月，自余往北乡拿花会后，出示晓谕，略称：四乡以前做过花会者，其名其姓，余尽知之。着即赴县自首，日后不蹈旧辙，余亦勿追既往；如不肯来，毋谓余不能拘也！须知花会之设，良民痛恨，我欲根究，人谁不愿。一日清晨，有五品顶戴具手本求见。余是时不知有军功顶戴，见手本五品衔名，以为非官亦绅士也，请之入。其人自跪阶上，口称：曾做过花会，今父母官既如此为民，情愿痛改前非；但恐尚有惟利是图不知省悔者，仍蹈往辙，职员先自呈明，无谓日后仍有职员在内也。余始知为花会自首，请入花厅，与坐，谓曰：尔恐日后有人再做花会，牵连尔名，此诚不可不虑；但慈溪做花会之人，吾尚知之，尔岂不知？尔何不先告诸人，日后不可再做，否则连累我等，我当自首。诸人尽听尔言，善矣；如或不听，亦与尔无干。若先既不言，后又勿首，待余亲拿，必于尔有所未便也。其人承应而出。是后慈溪花会，即有做者，亦只藏诸荒村穷壤间耳。旬日后，抚台自定海回省，余仍接至西坝，亦慈溪县境也，见抚台于舟中，言及日前往拿花会与出示禁止花会事。抚台自言：吾始至山东做知县时，县有大茶馆，楼上女子开设赌厂，人不敢拿。吾自往观，赌风甚炽，吾亲禁之，有将拒余者，女子曰：是官也。人乃敛手。吾曰：尔等所为近理耶？余遂下楼回署，会营拿之，茶馆于是不敢再事集赌。此等无业游民，如肥田恶草，无时无之，我等遇则除之而已，然而不能净也。自今观之，真阅历之言也。 
　　44抚宪回省后，宁波又换本府，旧任知府杨，新任知府徐。余到慈溪时，正值办差，所以新添津贴、月费、寿礼一切陋规，一时未及齐全。余曰：本府既要离任，所差旧规不可再迟。余往府自送之，却笑账房云：差平色。使人言之。余告其人曰：为尔账房朋友言之，尔家老爷已卸任矣，我尚送陋规来，岂肯短平色乎？尔再查清。新本府到任，制台又到宁波阅兵，学宪又按试宁波，皆有过境差事，及向例棚规。库房苦之，请余曰：向来制台阅兵过境，慈溪尚有城乡各典帮贴费用一款。余曰：此等陋规，岂能行之公牍乎？尔等好言商之，各典有贴，吾亦领之；如不肯帮，勿多言也。库书曰：不行公牍，未必肯帮。余曰：尔试商之，如必须公牍，即可不要彼帮。库房于是商之各典。未有公牍，各典亦帮贴公费数千串焉。 
　　45四月，兄自家来署，姊丈亦同至。时已开征，计算本年上忙即尽征起，奏销总难全完；况接连大差，用款浩繁，所短甚巨。有为余计者，谓上年余任建德，且系荒年，缺亦不如慈溪，奏销亦能全完，今年若不全完，似觉难于解说。又征不敷解，究如之何？时有教官，系盐商子，由附生捐教，遇事热肠，怂恿必办全完。余曰：非借不可。教官曰：恐亦难借许多。我有一法，慈溪田有五十二万，每亩借百文，民间亦不为难，说明下忙还原，不过转移间事。余曰：民间未必肯信。答曰：我到慈溪两年，与学中人多熟，慈溪在学者，不少管业人，与之说明，自无不信矣。 
　　46镇海县南门有关，稽查海船出入，宁波渔船出海捕鱼，──镇海县乃由慈溪调署，即余前任也。──索渔船出口费，致渔户聚众毁关。请提军发兵弹压，提军不从。道台吓病，因而请假赴省养病，以首府来署道台，来往不过三月，凡新参寿礼、程仪，县有向例，余惟循例而已。署道告人曰：论彼做官固好矣，论应酬毫无。余惟听之。署道赴宁波，未带全眷，只一妾随行。首县办差亟力承奉，向人家借一床，以备姨太太安宿。其后解任，妾爱其床，即带之回省，以致外人纷纷传说。细行顾可不谨哉？ 
　　47北乡有杜、白二湖，实一湖也，荫田十万余亩。修筑湖堤，照亩出费。中有腰塘，亦一堤也，──有是堤，则湖堤不受全湖之浪。──年久失修。余屡至堤上，将议修之。相传以为昔年乃王姓专修，今王姓亦式微矣，余议募捐修之。北乡亦多殷富，事不难集也。余遍历湖上，见湖边山脚，非湖非田，不乏闲地，使开辟以成田，可得良田数十万亩。与近湖居者商，无不踊跃赞成。回署与幕友商之，幕友皆以为美举。他日至府，又与本府商之，本府亦曰：我与尔肩任其事。自府归署，即有近湖绅衿来城请示。余拟示，自诣湖边开工。库书亦随余往，以「杜白湖志」一部呈余，皆记杜、白二湖原委，自明至今历有部案，近湖者利其开田，承流者恐湖日狭，讼牍鳞积，所以屡奉上谕禁止开田。余阅湖志，谓库书曰：既有此志，胡不早呈？曰：向来衙门办事，即欲兴利，非数月不举，不知太爷何以如此其速也？余乃恍然。凡事不可冒昧，即为善亦必再思而行。至湖上谓绅衿曰：开田恐起争端，历有部案，余不知，今日阅「杜白湖志」，始知之，开田之事，应作罢论。绅衿亦无异议。 
　　48鄞县东乡地最辽阔，国初制军李卫定盐课，在城领商引，在乡曰肩引。肩引何？肩贩之引地也。明知近海地方小民岂能不食私盐，名曰肩商引，示弗与小民争利之意也，相安日久。至乾隆年间数次南巡，盐商办差捐饷，以致商人势焰日甚，各处渐改商引，更成部案。嘉庆及道光初年，地方官更艳商人之利，惟商人之命是听。宁波商人日益富盛，有子读书，亦得科名，适其房师又任宁波，而肩贩引地，商皆广列盐肆矣。民间食盐，有非自商店买者，即以食私治罪。又多设缉捕，小民骚扰难堪，屡成巨案，而省中若弗闻也。徐本府到任，东乡民以徐尚不偏袒商人，遂诉争引地。本府许以委员采勘，东乡人曰：委员无不护商者也。本府曰：我必委一不护商者。乡民曰：欲不护商，非委慈溪县不可。本府笑曰：我意亦是委彼也。余奉本府委至宁波，邀鄞县同往，鄞县伸舌曰：欲我同去受乡民闹耶？余乃一人去勘。乡民执香迎者，不可计数。回告本府曰：昔人所见者大，当永以为法也。本府曰：我与尔同详省中，苟利于民，无畏受上司批饬也。余言批饬固不畏，特恐终不定案耳。是时省中事，上宪多商之首府，首府不以余与本府所详为然。余曰；商人侵占肩贩引地，事实昭然。现在民日多，户日穷，此肩贩地方隐民多取食焉，为之徒者众矣，日久慝作，事不可知也。首府笑曰：尔有力能更部定案耶？余曰：恐众怒不可犯也。而案终不定，遂贻他日之忧矣。 
　　49九月，新委慈溪县来云，新任抚宪吴甄甫先生已到，禀辞时，抚宪为彼言，自江西来，沿途闻人言余做官甚好，海盐县缺原非我委，然既委矣，必速赴任，好办冬漕。余乃交篆，赴宁波，辞道府。时本道咸亦新放，见慈溪绅衿公呈，谓余曰：地方百姓既留之，省中何必调往别县。余又至府，因本府办事，常以民情为念。余谓其幕友曰：今将别矣。幕友言之本府，本府曰：为我乃其本府耳，若论为人，我犹当师事彼也，而乃谓我为师乎？余回署，布置回省。合县知余借解奏销银尚未还原，皆谓慈溪美缺，而反借账难完，于心亦有不安，乃共商各送程仪，合成二三百金。夫以慈溪之富，而仅能二三百金者何也？以余前任乃以场官而捐升知县，初任慈溪，欲做声名，民亦称之。次年进京引见，共送盘费万余金。乃回任后，县之殷富家妇人赌钱，佣妇抽头，有一家妇人输钱太多，克扣佣妇头子。佣妇谋之讼师，讼师嘱其将每日几人集赌，输赢若干底账一本呈控到县，账上某家某家注写明悉，共有多少妇人，前任执账要传殷富妇人当堂问供。富室丑之，托人言明，县不差传，送银数万入署。富室叹曰：今而后，知官之不足与言相好也！是以馈余程仪只二三百金也。然自余观之，卸事之官，尚肯馈送二三百金，岂可谓其少乎。 
　　50余至省，先见首府。──大约吴大人初到浙，力求整顿吏治，每见属员，必问及地方事务，言词之际，多有挑剔。首府先主一省之事，至是亦屡受挑剔也。──问余上院未，余言须俟明日。即戒之曰： 【 甚】 【 [慎]】 勿多言。次日上院，随同寅共七、八人见抚宪，非惟无一语挑剔，并笑容可掬。有见过曾受挑剔者，出而讶曰：抚台今日胡为如此和平？皆对余笑曰：或者今日托尔之福也。至午后，抚台即着人唤余入署，谓之曰：我亦知海盐缺苦，收漕在即，宜速去，先收民心。余遂将近日漕务一切弊端，细细言之。抚台曰：浙省弊坏非一日矣，我昨犹嘱藩司，谓牛已被人牵去，我与尔尚在此拔桩！ 【 我巳预知藩台之被参矣。】 又谓曰：尔到任，将地方情形详悉禀明，有可代尔为力之处，我必行之，速去！余遂禀辞赴海盐任。抚台不许上司荐朋友，余至臬司衙间禀辞，臬司荐一小席，余已收之矣，其门丁犹呼喝谓号房曰：大人问所荐师爷如何？余笑应曰：抚台云不准荐朋友。其实余已延定。 
　　51海盐漕共五万有零，原定收米，其后漕丁运费，渐索之州县。州县收米，在先不过加收耗米，至于索费以后，折色之名由是而起。州县既有折色，而漕规之名于是兴。余昔坐书房时亦闻有漕规之说，不知海盐漕规之弊乃有如此之甚也！其自粮道、帮官、旗丁、委员及各衙门所荐收粮朋友，皆有漕规，犹曰此官场中漕规耳，乃海盐则更有绅户、衿户、讼户等名目：绅户者，出仕之家也，绅户出米，每担并不交足一担；衿户，生监之家也，每担仅交足一担；讼户，从前有讼至县，县不能治，于收漕时许交本色米几担，后遂为例。所以每临收漕，县署必有人报盗案、贼案者，若非立时往勘，以究虚实，亦非交本色米若干担不休。讼户交米，或一担加一斗，或一担加二斗不等，而漕粮非一担收至两担以外，不能运到京师；旗丁又于每年收县帮费之外，又收民间折色米三、四千担。余问前任曰：收我帮费足矣，又收我折色，何也？前任曰：此亦明知而不能解者也。余又问曰：闻举人包米一百六十担，副榜八十担，尚不在绅、衿、讼三户之列；海盐县正副榜若干，合之三户，岂复尚有折色？前任答曰：海盐之漕，所以不可办也。余乃与先兄商曰：既临火坑，岂能不跳？各色本米相习日久，猝难更移。我想旗丁既要我帮费，又收我折色，我总可与之讲理。况旗丁需钱甚急，我若年内宽予以钱，此项折色总可收之归县，但必年内广为筹款。先兄至省筹款。余一面将地方情形禀明抚宪，谓日前出示观风，嘱其衣冠而至，尚无违背，可见士习尚可转移；士习可移，则民风可易，来春漕事，纵不能大有起色，当可不致误漕。抚宪回信云：上不掣尔肘，尔可放胆以办事。 

　　●道光二十九年己酉（公元一八四九年） 

　　52正月，赴仓收漕。以前冬收春兑，近日则春收春兑，漕仓亦多破烂不堪。盐邑风俗，官将开仓收漕，必先代业户催佃户交租，知县鸣锣赴乡传集佃户，谕以开仓在即，业户还漕，租米出自佃人，尔等不可违抗。故田主与佃人有经年不见一面者，而官先见之；此富室与贫民所以情常暌隔，而绅衿之忽视地方官长，亦习是为常也。余于旧腊已赴乡催过，自念本米每担兑漕，尚且不足运费，衙门岂堪赔累。乃与粮户面商，向来只交本米者，岂能复改折色？然交米不略加增，地方官断无力解运，或面议，或写信，有每担加斗余，有加至二斗，有只加三、四升者，共较常年多收米数百担。又买回旗丁三、四千担折色，来年付洋数千元。此米尤属零星碎户，漕竣之日，不来折清，则打入南粮。南粮入知县交代册，则每担抵银四两，收民间钱亦每担七、八千，放满营兵米，即此米也。此漕务之流弊所以多，而贫民所由益见吃苦也。余是年海盐收漕，尚可敷衍，未至大累，职是之故。漕完晋省见新藩司，藩司谓刻下官声不及从前，余对曰：想由本年收漕，多要殷富几颗米耳。藩司亦笑。 
　　53住仓之日，民有词讼，即 【 有】 【 [在]】 仓内问之。有殿撰家工人家丁赴仓交米，与别家交米佣人口角。其家丁以家主殿撰也，倔强不可言状，以口角不胜，喧嚷堂上，要余坐堂验伤。及余坐堂，面朝外跪，差人问之，答曰：非吾主人，岂可向而跪之。差役笑之，斥为妄人。余曰：此忠义之士也，其志不事二主。使人谓之曰：尔本无伤，如或有伤，亦必尔主方可验视。余遂退堂，其家丁亦去。 
　　54四月，漕务告竣，回署开征地丁，以解道款。道款名目甚多，皆粮道主任，而奏销总归藩司详院，抚台合奏。浙西钱漕浩繁，田亩所出，只是供漕，而地丁银两出自蚕桑，不意是年蚕荒。 【 其先桑叶亦好，农夫兴蚕亦尚旺相，至蚕将上山作茧之日，忽闻雷声，蚕多惊死，名曰僵蚕。小民之家，男妇环蚕而泣，谓之蚕荒。】 常年蚕熟时，城乡俱形热闹，乡间人来城卖丝，无赖局赌，致小民空手回家，男妇因而口角，甚至有投水自溺者。今年因余禁赌，小民倒觉相安，而无如其适遇蚕荒也。故民间有谣曰：昔岁卖新丝，徒供男儿赌；今年来好官，乡间赌没有。可惜马头娘，不肯穷人助；家家蚕罢时，依然是空手。 
　　55五月，大雨弥月，洪水涨天。余禀水灾，有曰：平时舟行河中，今日船摇宅上，农室倾坍，巿店闭歇，尸浮累累，哀鸿嗷嗷。海盐惟西乡最低，有老贡生先至署中，形神惨淡，余以水灾之禀示之。贡生曰：农民苦况，父台已尽知之，不知父台将何以处此？余曰：只有办灾耳。贡生曰：上不办灾，将如之何？余曰：若不办灾，余亦必不在尔海盐也。贡生曰：如此，父台之心尽矣。四乡有乘灾抢掠者，余立会营往拿，并嘱乡民捆送。次日即有一区拘到抢犯十余名，余即坐堂审问，痛加杖责，随即钉镣收禁。百姓观者拥挤，皆曰：段太爷打人，未有如今日之发恨心也。四乡闻风，不敢再有抢掠。 
　　56东北乡滨海方陈埭，近乍浦，民性强悍。夷扰乍浦时，方陈埭人常乘机掠夷财物，盖习惯然也。时以洪水泛滥，方陈埭民集众扰至乍浦，掠人财物。乍浦本平湖治内，以方陈埭属海盐，集数十人造余署报案，请余饬差会营拘之，并申明方陈埭民多强悍，徒恃营差，恐势不足，民等自雇壮丁数目，以助声势，总求太爷声威光临，使方陈埭人不敢抗拒。余乃点差役多人，会同营中点集兵丁同往。方陈埭人见我处势盛，已先逃避，一带临海房屋掠来货物、木植，狼籍满地。余乃命各认己物，令人搬归。后至一家，抢来货物尤多，小麦亦有数担，其家妇人未逃，盖掠来之物既多，其气尤悍，故不肯逃也。余饬将妇人扯出门外，脱去上身衣服，痛责之，骂曰：方陈埭地方，家家抢掠为生，皆由尔等妇人怂恿男子所致，我今打尔，看尔怕也不怕？妇人乃叩首曰：日后知怕。报案者笑曰：方陈埭人做抢案，多由妇人倡之，不知父台何以知也。所以余任海盐，而平湖县治内，亦赴海盐亲送牌伞旗帜也。 
　　57抚宪以水灾出奏，请发赈银五十万，饬部拨发。再饬藩司饬知各县，先动仓谷，碾米平粜。米着各县议价，不得太减，恐将来仍用米价再买仓谷，不能归原。时米价，民间已每升五十文，余议每升三十四文，照恒年平价，禀复藩司，谓太减固难于还原，太多不谓之平粜。藩司许之，饬知各县均照余议价值。海盐县碾谷六千担，余亲碾谷一担，每担出米若干，即以为例。四乡分厂，绅衿经手，钱米出入，不致蒙混。抚宪又委员至各县劝捐，于赈银未到时，先酌量接济。六千担谷之米，平粜月余，米已罄尽，藩司饬将米价提赴司库。余又禀明省中，谓民食尚需接济，米价解省，无非暂存司库，现在常州一带米价较本地为贱，若截留米价暂缓解省，到无锡、金匮买米运至本地，只加每升船脚一文；抚宪行文各关，无需关税，实较本地米价低廉，灾民受惠非浅。抚宪批示：事属可行。藩宪告人：我抚台于海盐，县所禀，无不信而勿疑，米价数万千，值此荒年，独不虞县中亏空乎？余将米价着人买米回县，仍发各店铺卖之，以济民食。嘱店铺于米色上卷标，每升价值若干。幸为时不久，赈银到后，即需赴省领款，余又禀请：海盐米价解至省中，亦需解费，省中发饷下乡，亦须船脚；民间领银入手，亦须易钱。目下银价若干算米价若干，即可以海盐米价扣完归省，无须发银，以免来往水脚。藩宪见禀，谓抚宪曰：不意于盐办事，竟能如此之结实也。抚宪因皇上发赈，发折请罪，有曰：臣供职无状，致召天灾，办灾臣不敢辞，伏求皇上简放才德，堪任巡抚浙江，使臣专职办灾。上谕大加申饬，着革职留任。盖时当库款空缺，皇上不欲发赈，又巡抚既请，而又不能不发赈也。 
　　58八月朔，黎明行香，有东门外乡民获盗数名，连金银首饰，至余轿前请赏。余问其何由拿来，答以盗在东门外海塘上分赃，因而获来。盖乡民皆东门外渔户，由海上捕鱼而回。盗刼乍浦当铺，共六七十人，一夜连刼数店，得赃甚多，至海塘僻处品赃，不期适遇渔户。余闻有盗伙数上海塘上，无船不能飞渡，遂知会营中，此时赶至澉浦，尚可拘拿。营官尚不欲往，见余去，乃从之行。余又以澉浦亦有营汛，着人知会，嘱其先守谈仙岭，则盗无由踰越。余至澉浦，见有可疑者数人，盘诘之，亦盗也。营官后至，余嘱其往谈仙岭兜拿。营官不欲去，谓腹中饥。余又至海关卡上，嘱关吏以点心食之，乃肯去。至谈仙岭，汛官已在岭上截住二、三名，幸营官至，共拘之。回澉浦汛署搜之，盗身皆有赃。县中亦有人盘获数名，共澉浦拘至者，合五十余名。营汛各官同至县署连夜问供，始犹狡辩，审至黎明，皆认供矣。备船解赴省中。平湖县求本府留盗犯数日，以平湖接连盗案甚多，思就获犯问出数起，以免处分。余谓本府曰：此盗刼乍浦，亦平湖案也，解费本宜索之平湖，况此盗到案，赏耗已属不少，今又留府数日，随行营兵、差役、船夫、水手一切食用甚多。本府命平湖县与之，平湖县犹豫。秀水县江忠源代平湖出票帮洋数百元。又盗赃首饰金银二十余件，典主求本府，谓盗赃至省中领回，司房费用不少，亦求余代为领回，愿帮赏耗二、三百千。余于本府问供后，解盗赴省，营官随行。抚宪时求整顿地方，见获盗至四、五十名，于营官禀见时，自然另加青眼。省中见盗犯如许之多，皆曰：安有获盗至四、五十名者，未必非灾民也。有知余者曰：彼做事决不至如此荒唐。余俟首府问定盗供后，辞抚宪回署，代领赃以予典主，并不提赏耗。时救灾劝捐，典主亦捐户也，故余亦不肯再言。 

　　●道光三十年庚戌（公元一八五０年） 

　　59澉浦有绅士某甲，系即用知县被参回籍，见澉浦地方其家所管田亩尚有收成，因成灾缓漕，佃户皆不肯纳租，适道宪来盐，乃妄造谣言，谓上年海盐本不宜办灾，今都中有人奏参海盐县撤任，道台亲临开仓，佃户赶紧交租，稍迟必致干咎。乡民闻之，共相骇异，皆曰：我等于道台至澉浦，跪求发赈，自然不敢开仓。余闻道台至，理应往迎。时扃门考试尚未放牌，又有信至，乡民围住道台公馆，余急往。出门时已将晚矣，行近澉浦，但闻人声鼎沸，灯火络绎。从人曰：民变矣，必不可往。余曰：道台来吾邑，民变乃我之事，何可不往。将近公馆，有人哗曰：太爷至矣！余问：尔等聚此何事？皆跪曰：道台来开仓收漕，我等仍要纳租，特来求赈。余曰：开仓乃本县之事，与道台无干。道台为海塘而来，非为开仓也，尔等听何人妄言。皆曰：闻之某甲。某甲尚言太爷因不开仓，今已撤任。太爷为我等得不是，也要问之道台。余曰：撤任并无其事，亦系谣言。尔等恐我得不是，今道台来我处而受喧嚷，如此真得不是矣。尔等不过恐要纳租，大家放心，我不开仓，尔等总无虑纳租也。尔等可速回。于是皆叩谢起，嬉笑将散，中有强悍者奋臂呼曰：此事乃某甲造谣，我等共毁其屋，以快人心！皆大声应曰：愿往。余又厉声骂曰：尔辈何无知若是，我为地方官，有百姓毁绅士房屋，即是地方官责任，尔等是明欲害我矣！我为尔等不开仓，请发赈，亦云尽心矣，今日尚思害我。请尔等毋庸毁屋，先毁我。皆跪地呼曰：不过恨他，太爷所示如此，我等立散。 
　　60四月，麦熟起征。定例，民间钱粮自封投柜，署中方肯出券，即吾乡今日尚属如是。海盐则先出券，后收钱。其先不过官出之库房，库房出之粮差，久则粮差亏空，而终归官空。其弊何也？大约不自爱之官，当卸事时，多出券以利己，不顾日后交代，甚有买折色以得规费者。久而民间并不知有官券，只须库房出一收条；又久而粮差中饱，而海盐一缺遂不堪问矣。余深知其弊，遂出示谕民自投柜出券，无如乡村小民并不知上下两忙自家额数应完多少。余乃自宅门以外连至大堂，将书院备考桌櫈设置两旁，谕民坐待，其不知额数者，命书办代查之，民间钱粮，始有自来投柜者。又访知有粮差数人，因自封投柜不利于己，暗至四乡阻挠。余乃示期比差，四乡来观者众，于暗中阻挠之差，指出实据重责之。由是民间自来完纳，日见踊跃，并谓较前便宜。粮钱征收解纳，于是日有起色。余于一日所收钱数，夜必令库书结清以归署内，书差亦无所亏空。每日清晨，亲至宅门外催集书差料理。余每到时，书差多未至，余家人责之曰：官至半日，尔等 【 再】 【 [才]】 来，倒是官伺候尔等矣！书差低语曰：夜深始息，黎明即起，非太爷不能有此精神。 
　　61盐邑有典史，终日吸食鸦片，而难于买烟。乃率署差家丁至一开设烟厂处拿人吸烟，抢其器具，并掠开厂者大土以回署。开厂者，武生也，──此项生意，岂安分人所做。──见典史将本钱掠去，乃大呼于市，谓有白日行刼者。街中人不知，从之而追行刼之人，乃入典史署，亦将典史烟具抢出，典史已将抢来大土藏匿，着人至县喊禀，谓有人掳抢捕署。捕署即在县署前，遂出视之，只见众人共呼：行刼者已入捕署。余谓捕署来人曰：尔主平日食烟，百姓大约要余同去拿尔主人烟具也。其人曰：烟具已经抢出，还在搜检。余问众人曰：到底抢尔家何物？亦不肯言烟土，但曰：取出便知。余问典史来人曰：尔主人捉人吸烟乎？其人不敢隐。余曰：速将烟土取出。乃将大土十余个取置大堂上。问武生曰：是尔家取来者乎？答曰：是。尔家烟土如许之多，何用？武生不言。余命将烟土抛入粪窑内，明知开厂者武生也，亦不言明其为武生，但曰：尔做此等生意，而尚谓人抢乎？责之数十，武生叩首而去，曰：到底不甘便宜典史。余退堂后，捕署丁差仍有往粪窑而捞烟土者。 

　　●咸丰元年辛亥（公元一八五一年） 

　　62九月，余赴江山任，先至衢州见本府。时值府考，江山县教官在府送考，言及江山县巨贼王某，差不敢拘。尝窃人耕牛，事主赶至，必以重价赎之；价少，则当事主面杀之。强暴横行，暗无天日。不除此害，则江山之民不得安枕矣。余辞本府赴江山，本府又为余言之。江山县到任，向来埠头办差。余令家丁不可乘轿，所需夫价，先自给发。至中途，江山差役来迎。余曰：无须从我到县。有巨贼王某，尔等多派头役先往捕拿，能获必有重赏。差役犹豫，余催之行。既至县，尚未进署，次日夜半，有差至云：贼未拿住，差又被殴。余问差役：敢再去否？答曰：必太爷自去，小人方敢同去。以前都是小人们奉票，小人们常请太爷去，方可拿此巨贼。太爷恐其拒捕，总不肯去，是以贼胆愈大，谓官不敢拿。太爷后日请去，多备壮丁随之。余曰：后日再去，明日贼非设法拒捕，即设计逃走。此去二十余里，我等即刻就往，到彼处将近黎明，必尚未有防备，乘其不意，可以拿之，不必迟疑。差役踌躇再四，乃曰：太爷自去，我等敢不跟去？余示之曰：今有官去，不可使彼先知，切不可开锣喝道，一拥而进，则贼可拿。遂去。将至贼巢，差役因子次被殴，预先鸣锣以壮声势，贼乃知有官至，遂先逃走。贼以宗祠为窟穴，祠近村庄，皆有羽党。祠内兵器林立，村上牛皮、牛骨堆积，尚有未宰之牛数头。余先收祠内兵器，即欲火毁其祠，既而思之，子孙不肖，祖宗何罪？只命撤其余屋，留宗祠正室，带贼羽党数人，生牛数头，牛皮、牛肉等物回县。至城，适近日中，城内尚无知之者。差役言之，皆喜曰：此贼无人拿过，今农家幸矣。又有人曰：昨日闻官尚未到任，遂赴乡拿贼耶？回公馆即出示，谕失牛之家，赴县来领。 
　　63一面接篆视事，先议起征。余钱谷朋友同前任朋友谈及县中今年尚有多少征，今年应解若干。前任朋友笑曰：我东家幸喜卸事，不然，年内必不能过去。江山钱粮四万余两，好征之户，上年已完上忙，下忙有可征者虽尚近万，大约可征三、四千。江山县一缺，衙门年内必不能不用之款以及坐支一项，非五、六千不敷，即不解省，尚短数千，若加解省，则所短难计。余朋友答曰：我东家向来公事认真，能不解省乎？前任朋友曰：须看贵东大才。余朋友以其言告余，余曰：余到任禀地方情形，已言开征必解一批钱粮矣。及开征之后，余催库房先垫一批解省。库书惟跪地叩头请罪，自言：书办因前任卸事逼空，外面一点不能移挪，请太爷另点库书承办。余知库书平日办事尚属老成，告之曰：今日催尔解钱粮，即教我另点库书，本当责尔，然念尔素非刁滑，以后安心办事，钱粮我已应过省中，不能不解，我自向省店移挪。城中绅衿知之，皆曰：此官到我江山，不用我江山一钱，已办我江山前任难办之案，又未征民间，先解司库，此等急公忧民之官，而我县中不知感激，是真未有天良矣。 【 余赴任时，前任已收民间印契税，为短司尾，使库房请之。及余到任，库书既苦前任之逼，又感余代为移挪，乃送司尾于余。前任向余求之，余仍归之前任。】 先时，库书向城中殷户移挪，皆莫之应；至是乃自言于库书，若解省中银两， 【 仅】 【 [尽]】 可先为通融。夫一殷户也，于前日则如是，于后日则如是，凡处事者，夫亦可以自审矣。开征未及半月，省中委员催解，委员带病而来者，颇难供应，薄送程仪不收。余以本年并无可征，且坐支各项，尚且入不敷出，已经自垫解款一批告之，且以征收之册示之，委员始无辞而去。 
　　64一日，乡民来署喊寃，言耕牛被人抢去。余问：抢尔牛者究系何因，尔必认识。答曰：抢者尹姓，为争山界，恃强将牛抢去。余思既有争执，事非无因，然即为山界，何至抢牛，非对质不得明白，即出差传抢牛者，谓喊寃人曰：非尔同我差去，恐一时不能传抢牛者来。其人即与差同去，余乃坐堂问案。其人同差走至大街，即见抢牛者来，盖见失物主赴县喊寃，而彼亦来署前打听信息也。差役遇之，即带之来署。余时尚未退堂，差役同喊寃者禀到，余遂命抢者上堂，余问喊寃者曰：是即抢牛者乎？答曰：是。抢牛者曰：小人乃外科行医者也，何能抢人家耕牛？余曰：失物主现在，非尔抢牛，而敢凭空当面诬尔乎？命责之。江山人多倔强，责之，仍以未抢为言。余又命责之。抢牛者顾喊寃者曰：尔牛现在某家，尔与某家争山，我劝之不听，故某家将尔牛抢去，今反谓我抢牛，天理何在？余谓之曰：尔何不早言？我知之矣！尔平日行医颇有声势，自问有言人不敢不听，某家与尔相熟，与彼争山，尔从中劝之，嘱彼相让，彼不尔从，尔乃唆某家抢牛，是抢牛者非尔也，而使之抢牛者尔也。吾今责尔，非责尔之抢牛，乃责尔之不早言也。尔速回去，着某家赶紧将牛送回，争山非抢牛可以了事。谓喊寃者曰：抢牛者某家，而尔自控医生者，谓抢案一究，某家再不敢与尔争山也，然讼根终未断也。暂且归家收牛，吾即日往勘尔与某家所争之山。及余登山之日，山无鱼鳞册可凭，失牛之家为争坟山，抢牛之家为争粮山，坟山献谱注，粮山呈契据，谱注不言山界，契据只载山名，两方均无充分证据。余问失牛者曰：牛还尔否？曰：已还。问抢牛者曰：尔何以争此山？答曰：此山东西上下皆吾家山，山上之树皆吾家树，为争树所以争山，为争山所以抢牛。余问医生今日何以未至？抢牛者不语，失牛者代为答曰：昨日受责出署，告人曰：太爷所言如见人肺肝，自后再不敢管人家闲事。所以今日未来。余问抢牛者曰：抢牛非尔心，占树亦必非尔本心。彼嘱尔占人家树，如能到手，分彼多少？抢牛者不肯言。余喝曰：不言重责！始答曰：彼谓我家契据确凿，有坟者其家人少，又无凿据，必不敢争，故教我扬言伐树，亦未言彼要多少也。余谓抢牛者：姑念尔受人愚，不重责尔。且抢牛一事，教唆尔者已代尔受责。尔试思人家百余年坟山，将迁坟而让山于尔，听尔家伐树乎？且此坟山形势，是另一小垤，安得谓系尔家契内之山。尔牛已还人，吾不必再治其罪矣，尔再与人争山乎？答曰：前者小人亦不明此形势，今太爷既已明示，小人再不敢争矣。余谓争坟山者曰：今日虽经余判断，恐日后仍不明此形势，再有争端，须将此小山四围安石立界，以垂久远。今即挖定立界基址，俟尔两造赴县具结完案后，尔家界石办齐，余再来为尔安石。越数日，石已齐备，两造具结，余即至山安石。其后江山争山之案不下数十起，皆来请余立界云。民间自相谓曰：我江山县山界本系浑囵，我等皆愿段太爷为我安界，以杜后日争端。 
　　65在乡数日回县，征收钱粮，已有起色，前所云可征三、四千之说，加倍犹不止矣。城中绅衿有问及前日催解委员来县，司中年内限解若干。余曰：安能依司中所限，司中限解一万，今已解过数千矣。目下所征，只可顾及本地驿递，衙门坐支及一切用度，有余则再解一批，否则听之而已。绅衿曰：父台凡事体恤下情，上司亦不可置之不问也，钱粮尚须年内多解两批。余惟漫应之。绅衿出告库书曰：此等官在县，一县之福也。现在上司以钱粮为重，若钱粮不能大批旺解，势必难免处分。现在岁暮，即无可征，何不请其先收明年上忙。库书曰：预征来岁，谁肯先还？绅衿曰：非合邑皆有此心，谁敢独出此言。尔放胆进署告知本官，只管汇款解省，不须犹豫。库房来与余言，余曰：先征来年岂有券乎？库房曰：伊等言，亦待明年出券。于是数日又收近万，并不出券，俗所谓寅支卯粮，余实亲有其事也。可惜余任江山为时不久也。 

　　●咸丰二年壬子（公元一八五二年） 

　　66正月，复闻抚宪往宁波招抚海盗布兴有。余曰：浙境自此不得安靖矣。又数日，更闻奉化县以征收钱粮，乡民滋闹，县官逃至府城。余署朋友私议曰：恐要调我东家去也。后数日即有八百里文书至，调余赴鄞县任。以鄞县开征，乡民滋事，烧毁府县衙署，调余往治。江山教官及本地绅衿皆劝余勿往，以事不可治也。余遂先行赴任，过绍兴，书役迎至舟中。余亦进拜绍兴府，俱言用兵恐非上策。至宁波，先见本府，本府尚未起，云夜中出巡未睡。见代理鄞县高县丞，细论近日一切。回住公馆。次日即赴四乡劝谕。只带一书一差，书用以传话，差执一牌，用纸书鄞县正堂段，百姓始不惊惶。余问之曰：事已至此，尔等真一县同反乎？老民皆曰：何敢反？前不过听周祥千谓：完粮有红白两封名目，太不均平，故邀同四乡百姓入城，请平粮价。余曰：衙署已毁何云非反？百姓亦恐曰：将如之何？余曰：尔等各自为谋，呈明某乡、某村、某月、某日并未入城滋事，且申明本户应完钱粮，情愿照常还纳。如此办法，将来官拿周祥千，尔等亦不与闻其事，省中即有兵来，亦与尔等无干矣。百姓犹未敢信，书办从中再三开导，谓百姓曰：段太爷即昔年做慈溪县者也，我东乡人早知之，段太爷决不欺百姓。于是皆愿具呈。自北乡始，继而东、西、南三乡，五日共收呈三百八十余纸。回城告本府曰：省中臬、运二宪已带兵来，太老爷回明两宪，百姓俱已具呈自办，情愿完粮。只拿周祥千一人，可以不必用兵矣。乃随从两宪委员，以用兵可邀功，前本府罗为受百姓遭蹋，必用兵乃雪忿。盖罗宪平日气暴，待百姓多刚愎，故乡民进城乘机抢掠，府署尤甚。本府并受乡民凌辱，故更思用兵。本城虽有提军，素常又文武不洽，臬、运之来，提军之心以民变皆官激成，不以用兵为然，而口不肯言，遂致随来委员日带兵勇下乡拿人，周祥千已逃。兵勇因拿周祥千不获，又至石山衕拿张潮青。 【 旧腊抚宪至宁波招抚海盗，县中因拿积年不获之犯。而张潮青乃东乡肩贩冲锋，县中拿来，东乡人来跪香求保，皆前日盐商侵占引地所致也。县中以有抚宪在城，乡民必不敢闹事，置之不理。不知夷扰以来，民不畏官，乡民因软求无效，改为硬干，集众进城将张潮青抢出。抚台调兵，兵亦不至，本年之闹粮，亦造因于此也。】 石山衕有俞能贵，亦东乡人，助张潮青。暗中主事实监生李芝英，张、俞乃先锋也。石山衕人不防兵勇往捕，俞、张不在山，兵勇烧山上民房两间，顺带十三人回城，并掠民间财物，以致东乡民心不服，鸣锣聚众，抵抗官军，官军逃归。臬、运两宪闻东乡人聚众抗拒官军之信，遂决计进兵，并委余问十三人供。余谓本府曰：不使我做鄞县，我问供可也；既要我做鄞县，又要我问供，将来官与民终不能相通矣。本府乃回明二宪，余始免问。时随行委员以及二宪随从家丁，无时不需索县中供应，甚至当面龃龉。余谓之曰：我乃江山县也，鄞县衙门毁后始调余来。衙门既毁，供应出自何处？平日知县怕尔等闲言，恐撤任也，今日我求撤任而不可得。不多言，供应虽淡泊，犹能应酬；再多言，并此而无之。夜，臬、运请余至道署、时以道署为行台也；嘱余备官船百只，明日进兵东乡，攻石山衕。余曰：卑职系初到任，刻下民心亦极惶恐，一时恐备百只不齐。臬宪曰：尔地方官，何云不能？此军务也！余曰：原知军务有军法，但官船水手多东乡人，以东乡之船运兵勇以打东乡之人，恐未必利也。臬宪乃以修撰开方，即放臬司，只知说官话。 【 然观其后悔之言，尚未失读书本色。】 余回署命兵书备船，随至带兵张协台公馆。时已三鼓矣，张协台犹一人独坐。余告之曰：以大兵之威，进临东乡小民，原不患不胜，但亦不可不以小心居之。张协台告余曰：不知今夜何以总睡不安稳也。噫嘻，其魂与魄已先离耶？此盖不可知矣。余别张后，又至德竹楼公馆，竹楼犹睡烟盘侧。 【 抢民间物件之勇，多系竹楼所带。竹楼惟信门丁之言，门丁又用一军犯，故其勇多军犯，民间尤疑之。竹楼前做鄞县时，民间有「德不饱」之称。盖皆门丁为之，而竹楼不知。此时已做省中首县，犹以为曾任鄞县，熟习地方，自告奋勇，带兵立功。岂知即与门丁同舟，而死于东乡。吁，可畏也。】 
　　67三月二十六日黎明，余至东门外大马头，照料进兵。官船已先排江边，有从陆路进者过浮桥，有从水道进者皆登舟。不知乘舟到东乡，必过浮桥，另有马头上船，始可直达东乡也。此等杂乱无章，路径已先不熟，何以用兵。登舟时，犹纷纷攘攘，责余供应不周。张协台先登舟，又以舟狭，复乘马，嘱余使人领路，余遂命一差引去。盖古之善用兵者，必曰好整以暇，此皆脚乱手忙，亦非取胜之道。即臬、运二宪日坐行台，与委员等计划，只言某日进兵，派人守船，派人回报得胜之信，初未言及官兵之或败也。 【 时严州协有都司带严州兵二、三百名在宁，以余曾任建德日与余亲，先亦派严州兵攻石山衕，余曰：严州兵不惯乘舟。乃派往奉化，以奉化粮案亦未平也。是役也，独严州之兵无一死者。】 余俟进兵者皆已动身，始回署，略为料理衙门中事。早饭后，余出署至大街，见铺面皆纷纷闭门，余惊问何故，皆云官兵大败，东乡人赶进城来，要捉臬、运二宪。余即赶入道署，本府亦在，已先闻信，相对无言。久之，本府乃曰：百姓到底无此大胆。臬台曰：已有信来。本府曰：闻参将薛已被百姓捉进石山衕，恐协台尚未死，必先有人去救出协台来方好；不然，带兵大员阵亡，则此案不可收拾矣。言讫，以目视余曰：非段二哥去不可。余曰：赴汤蹈火，所不敢辞；但能否于事有济，则未可知耳。遂出。下阶，臬司自言曰：到底还是段青天！回署唤轿夫，已无一人在城内矣。──余到任后，出工食以养差役、轿班，每日人给百钱，尚有一、二十人伺候，──至是无一存者。──乃用一散班差役，执一牌，如前时赴乡者然。至城外，出重价雇轿夫二名，轿夫不肯去。余曰：尔鄞县人，东乡人决不杀尔；我且去，尔何疑？旁有人曰：段太爷去，可以不怕。行不数里，见有身无寸衣赤身而来者，见余蹲下。是日天气甚寒，口称：冻死。余问何人？答曰：营兵，衣被乡人剥去。余问：官兵何以如是大败？答曰：东乡人先伏羊庙中，庙旁临河，安置洋炮，官兵不知，前队已过羊庙，庙中放炮为号，一拥而出，官兵毫无准备，被炮打死者已不计其数，乡民又追杀之，若非逃脱，尽杀死矣。余曰：不尚有舟中兵勇乎？答曰：桥上已先伏乡民，驾船者又东乡人，兵败摇回，船皆横在桥中，亦被乡民拦桥杀尽，弃尸河中，摇船而去。余问：官死几人？答曰：但闻人唤杀德太爷，其余不知，想被杀之官亦不少，太爷到羊庙即知之。余曰：我亦无衣给尔，此处离城不远，尔速往城中，我到羊庙。余赴羊庙，路临河边，上田下河，死尸乱倒，田泥血污，河水红流。如知县德竹楼、蔡子树、通判袁廷举，皆余所认识者也，赤身河边，体无寸缕，其余俱不可认识。尚有沉入水中，尸未泛起者。东乡人多数已散，有二、三百人尚集庙中，见余至共呼：官兵用炮打百姓，幸天不容，炮先炸开，自家打死。盖讳其用炮打官兵也。余亦不与之辨，径入庙中，坐神殿前。东乡人随之入庙，围而视之，亦不语。余曰：真反矣！看尔等反到何时？皆曰：非百姓反，乃官来打百姓。有邵庭彩者，为乡民中翘楚，余问张协台安在？答曰：张协台已死，弃尸河中；惟薛参将已被人打入水中，是我救起，今已带往石山衕去。余曰：石山衕将薛参将掳去，果结寨以拒官军乎？皆曰：官军何以无辜而拿十三人，苦打成招，并欲杀之。余曰：十三人现在也。皆曰：我等亦知十三人未杀，皆太爷之力；若将十三人放回，石山衕亦将薛参将放回，明日午刻至此庙中交换。余曰：死者何辜？遭此惨毒。尔等共告乡人，将河中尸身捞起，与岸上死骸用船装至府城，每尸给钱二千。皆承应。──死者文武官员二十余人，兵勇二百余人。──余回署，夜已一更后矣，将羊庙情节告知二宪，并请释放十三人，换回薛参将。薛参将家属闻知，入署跪求，欲余连夜带十三人到石山衕换薛参将回。余告之曰：已订明日午刻交换于羊庙，今忽将十三人送往石山衕，恐事转变也。非余不往，实虑求速反迟也。其家属闻余言，又托善提军代来恳求。余遂于四更时候，带十三人往石山衕。行抵天童村，距石山衕尚数里，有一县署书办同往，谓余曰：恐石山衕人心惶惑，更多叵测，若将十三人释放，而不肯使薛参将回署，奈何？余曰：十三人已算释放矣，薛参将事，我且到石山衕再看情形。石山衕亦有人来催余，盖不止为十三人性命，欲挟薛参将以为免罪地步，且欲要余至石山衕以为质也。十三人皆曰：小人既蒙太爷得留性命，今日石山衕内皆我东乡人，决不敢与太爷为难。余至石山衕，山上人聚如蚁垤，入庙，拥挤无坐位，神殿前有戏台，余登台上，人声沸腾，要余出示平粮价，定盐界。余谓众人曰：尔等有言，只用一二人说，人多声杂，我不能听也。时有奋臂而呼者曰：前日为粮事，是西南两乡人进城，我东乡不与焉；今官兵无故而加罪东乡，东乡之民，今亦不讳言乱矣。且粮与盐，前者本属两事，今官逼民变，四乡皆同心抗拒官兵。若欲我百姓不反，请先出示平粮价，定盐界，归我十三人，而后再徐议其它。余立台上，对众人厉声言曰：尔百姓与我向日无仇，我来鄞县，不过数日，尔百姓昨日杀官兵数百人，我今日一人来此，原不畏尔等杀我也，十三人已从我来此矣，尔等可一一亲询之，若说盐界，我昔年任慈溪时，奉委查勘，即欲将肩贩盐界还尔百姓矣，无如上宪因有部案，一时未能定夺，故迟延至今，此尔百姓所共知也。至云粮价，前日乡民进城，已将本府毕大老爷拥至城隍庙戏台上，逼出告示，若告示可以为凭，尔等已有府尊告示矣，何必又索我一知县之告示乎？况出示必有印信，我今出城未带印来，何以出示？于是人声渐平。薛中府亦至台上，头无帽，足无履，短衣蓝缕。众百姓见薛中府，一时拥挤上台，向薛中府指摘交加，问何以无端督带兵勇掳我百姓，刼我财物，毁我房屋？薛中府犹委婉致辨，愈辨而詈者愈多。余责薛中府曰：我等既已作官，岂畏死耶！吾兄昨日如同众官死于羊庙前，亦岂遂云不幸？且伊等无知，可以聚众而抗兵；我等居官，可以旷官守而违宪令乎？前日督兵下乡，乃奉宪命来拘尔等犯法者也，因尔等不肯守法，遂至有毁掳之事，今独归罪吾兄，吾兄惟有死于此地而已，夫复何辨。有俞能贵者，昨在羊庙前手刃官兵十余人者也，登台手挽薛中府，语刺刺不休，闻余言，推开薛中府，将用手挽余。余乃取头上冠置席上，以手挥能贵手，大声言曰：我如怕死，亦不来此。尔已杀死官兵，生擒参将，今复如此形状，又欲多杀一县官乎？监生李芝英，盐案中谋主也，亦在台上，以目视能贵，俯首向余曰：父台来此，小民之福，岂敢以非理相加？但昨日所约，本当践言，惟放回之十三人，皆言刑审太虐，人心皆恨，送薛中府回城，今日想不能矣，请父台先自回城。余乃执李芝英手曰：尔亲送我下山。众百姓皆息嚣声，余亦徐行，语李芝英曰：尔等欲终反乎？芝英答曰：百姓抗官，出于无奈，求父台回告上宪，官兵不问罪于百姓，百姓总在此不动。余复小语云：百姓杀死官兵如许之多，岂能遂不问罪，但得倡乱之人到案，亦可敷衍了事。我此时原难作主，然尔言百姓抗官出于无奈，此语亦足见至诚。芝英不语。余乃知李芝英之不欲终反，而百姓之解散，亦非伊不能也。行至山下，谓李芝英曰：事已如此，尔亦当早自为谋，尔且上山，我亦回城。余行后，芝英跂望余者良久。余乘舟回城，沿途百姓，有登舟哭诉官兵烧毁房屋者，余顺路往勘，焦土可怜。又有诉说家有产妇，床上衣被亦为兵勇掳去，余但语之曰：官兵抢掳，已被尔东乡百姓杀死甚多，今亦不必再恨矣！ 【 夫带兵者文武员弁如许之多，所带亦不过数千兵勇，尚为民害如此。今日发贼流毒天下，贼过之后，重以官兵，生民涂炭，尚忍问哉。】 回城，夜已二鼓。至道署，兵丁死者家属及受伤兵丁，坐卧道署大堂地上，号哭谩骂。入内署，问各随行委员，则已不知所往。臬、运二宪对坐不语。余言：卑职到石山衕时，百姓见放回之十三人，刑害太虐，体无完肤，莫不切齿痛恨，不惟薛参将不肯送回，卑职险被俞能贵等所杀。并细述石山衕庵中情形。臬宪曰：我等在此，恐事更不可测，只好暂回绍与。本府怂恿之。余乃回署。夜饭后，家人共相告曰：老爷昨夜一刻未睡，今日在石山衕一天，谓安睡一觉，黎明即须办事矣。余曰：死者二百数十人，衣服棺木，一时从何办起。天明出署，闻臬、运俱已夜逃，委员亦皆随遁。 
　　68四月，南乡周祥千自来投案。本府毕因衙署遭毁，住考棚内。城乡人闻周祥千赴案，环而观者蚁集，人声鼎沸。本府因前次受惊，虑人心复变，不敢见周祥千，使人来县请余往。余至，但见观者如堵墙，周祥千坐试院大堂地上。余执周祥千手言：大丈夫作事，一身承当；子今来此，毫不波及同乡，无愧大丈夫矣！随顾众观者而言曰：今非周祥千自来，恐尔等身家皆不得安静，是尔等皆当感激周祥千一人！于是人声顿静。余入后堂，本府一人独坐，两眉深锁，问余何以处此；办则民心不服，放则案重难消。余曰：案则必办，但不可自我处办也，自我办之，事立变矣！本府曰：然则奈何？余曰：日前臬、运二宪督兵来驻宁波，为此案也，后因事变乃潜回绍兴。我处只明告周祥千曰：尔来赴案，原欲我鄞县自此无事，然上宪来我鄞县，亦为尔来，今在绍兴，尔案非我处所能定也，今由我处委员送尔至绍兴投案，我另加夹单，言尔自来，情有可原，上宪不重加尔罪，亦未可知。如此明告祥千，则祥千必肯赴绍兴；祥千既赴绍兴，则观者自散矣，何变之有哉。大老爷须密禀上宪，祥千罪重，原当速正典刑，特石山衕尚有张、俞两犯未经弋获，请对于周祥千暂时缓办，使宁波人闻之益无疑惑，而石山衕羽党更易解散，羽党既散，则首犯不难擒获矣。本府恍然，乃曰：二哥真是胸有成竹。遂商解犯所委之员。余曰：高县丞在宁波最久，又署过鄞县，人面多熟，可当此差。一面明告周祥千，祥千亦诺。传高县丞至，语以解犯。高县丞乃言，必要余亲送出鄞县地界，伊始肯解。本府问余何如，余曰：实时登舟，只送出鄞县地界，今夜仍可回城，有何不可。午饭后，出盐厂门上船。舟中问祥千今年何故倡乱。祥千对曰：监生有亲戚曾任山东知县，监生常住署中，知征收钱粮例应一律，我鄞县独有红白两封，且红封皆出于绅衿之家，白封皆出于贫民碎户，此事大不公道，每与乡间粮户谈及，莫不切齿。屡欲邀同城中大户公具一呈，请粮价一例征收。无如大户利有便宜，不肯从众，小民含怨已非一日。今正岁酒，有客至监生家，谈及此事，客皆请监生为首，愿助者众。监生即赴近地神庙拈签，签语又系吉利，并言此事今年可以成功。是以在乡间神庙分发知单，邀集粮户，议以某年月日，乡民同入城内，请平粮价。但乡民之所谓平者，请平红、白二封之价，非敢平减粮价也。余问红白之价有何分别。答曰：地丁每两，红封二千以外，白封则三千以外矣。余问红白起于何时。答曰：此却不知。大约以绅衿而为富户，出入衙门，当县官开征之日，以红纸封银，自行投柜，书差从而附和之，官亦碍于情面，故价止二千以外。其余白封，皆由书差催收，故价皆三千以外，吏沾余润。官亦分肥，此鄞县之所以为浙江优缺也。余乃叹曰：谁生厉阶，至今为梗，而独使尔一人身受其祸也。祥千惊曰：上宪必问我罪乎？余曰：尔自投案，情有可原，或得从轻发落，亦未可知；特二月二十日聚众入城，烧毁衙署，情节太重。祥千曰：是皆合当有事，若非冯太爷来署鄞县，亦未必遂至有此也。冯太爷闻乡庙聚议粮事，即着差拘我至县。我言平价，乃平红白，冯太爷但虑价平，平余益短，不问小民衔寃，即以聚众办我，将我责押。乡民以此事乃众人请我领头，非我多事，且我鄞县自冯太爷到任，书差日见权重，良民多抱不平。又因常抚军上年亲来宁波，收抚广东洋盗，冯太爷乘此时听信商人，将盐贩张潮青拘县监禁，东乡人来县将张潮青刼出，抚军号炮，调发营兵，营兵无一至者。夫抚军在鄞，犹复如是，是官既不足以服民心，而兵更不足畏，乡人之所以毫无忌惮，公然入城也。舟中语久，船已抵慈溪地界，余谓高县丞曰：尔小心同祥千去，余从此回城矣。祥千至绍兴，臬、运果禀抚宪暂从缓办，并日款以酒食焉。周祥千如此 【 崛】 【 [倔]】 强，何以自来投案？论者谓有神助，余宁谓为人助也。当时因粮价未定，征收钱粮房屋已皆捣毁，未能骤然开征，而曾随祥千入城滋事者，心常惶恐，欲余开征，以便若辈早日还粮，幸而无事。一日，有人寄书一函，请余开拆，不具姓名，书中云：征若不开，祸犹未弭。鄞邑粮钱，向无定价，今公莅邑，必能持平。立法既公，民情自协，有不输将恐后者，必非人情。又鄞县一缺，公用不少，今定每两二千六百，无分红白，民间既不偏枯，官用亦足开销。即日开征，各户还粮，人心自定。人心既定，各安生业，即向从周祥千入城滋事者，必不肯复为其党羽，而周祥千之势孤矣。祥千之势既孤，而东乡张、俞之负隅者，犹能久踞为患哉。余即持书至城隍庙局中予诸绅同阅，皆谓：书信平允，但不知乡间人心何如。余曰：如此定价，只恐城内大户不愿耳。诸君既谓平允，即照所议，定日开征可矣。是以祥千见余开征，即自来投案也。 【 后余修它山堰洪水湾时，亦有致书于余，不具名姓者。依书所言，无不应验，人皆以为神。此致书者，其神耶？其人耶？吾不得而知之也。】 当钱粮尚未开征时，本府日虑民心之变，余力言民必不变。本府问之，余言：日过街巿，偶有聚赌坊中者，见余至，必趋而逃。夫聚赌，乃游民不肯守法者，尚知畏官，则平民之奉法可知，特恐地方官无以驭之耳，变何足虑。本府犹未敢深信。余乃择日观风，大张晓谕，课士于试馆内。其不知余心者私相议曰：何于此时尚举此迂阔不急之事。其知识稍远者叹曰：此举实大有关系。是日，本府出城送提军进京。余扃门考试，题乃「犹解倒悬也，故事半古之人」。文中亦有隐映时事者。士子皆驯雅无惊躁态，即此愈卜地方之安静。余又命士子，文成之后，地方何由安靖，各书所见以示余。遂有言及：石山衕现用镇海孝廉某为谋主，声言先取宁波，再进绍兴，以踞杭城；一面着人投奔广西，以通粤匪。日扬狂言，煽惑人心。今欲离间石山衕谋主，必先收李芝英以为内间，盖李芝英又张、俞两人起事时之谋主也。张、俞两人，业经奏明其罪，万不可免，李芝英尚可解说；若先收其人，许以免罪，使自相离间，则张、俞不难网收也。余知其语中窍，次日商之本府。本府言：江东外科陆姓医生，与李芝英善，即着医生联络李芝英。余笑曰：卑职署慈溪时，本府委勘此案，李芝英已与卑职相识，前者自石山衕下山时，沿路又与李芝英有言，今但着陆医生通知李芝英，约日至天童村河下，我便衣出城，会于舟中。卑职之言，李芝英无有不信。越二日，余同陆医生会芝英于舟中，许以免罪。芝英请先定盐界。余曰：粮价既平，盐界自当定也。回城言之本府，先备石柱百枝，上镌肩贩地界，一面出示晓谕。本府惊喜，乃叹曰：非二哥，我真无法可办也。余赴乡安界之日，又与李芝英会。界定之后，李芝英仍至庙中，卧床不起。能贵就问，芝英泣曰：盐界既定，各自安居，谁复与我同拒官兵者？我将如周祥千自行投案。能贵骂曰：是中毕、段两贼之计也。芝英不语。是夜，镇海孝廉逃归。 
　　69五月，张潮青、俞能贵仍踞石山衕，而党羽逐渐减少，随从者不过十余人。有张姓监生，在横溪地方为典铺公先生，距石山衕不远，知两犯党羽已散，夜来余署，适余往粮厅衙门，监生亦至，谓有密事禀知，须不使人共闻。余笑曰：何不可使人共闻，我自到尔鄞县，一切所为，非但可使共闻，并无不可使共见也。监生因低语：近日石山衕……，余不俟其言竟，故大声言曰：余谓子何密事也，乃复言石山衕事乎？我明告子，我宰鄞县，不过每月课士，朔望行香，清理词讼，征收钱粮而已，以前羊庙之事，非我所得而闻也。且子知之，周祥千投案，犹必送至省中候上宪办理，而谓石山衕事，我可得而闻之乎？今子来意，我甚心感，然非我所得而办也。监生既退，闻余言者甚众，传石山衕，故张、俞两犯益不为备。余探知确实，谓本府曰：张、俞两犯可往拿矣。但会营则兵不敢往，多用差役，恐乡民又生疑心，只须明彰赏格，专拿张、俞两人，其余概免株连，乡民有能擒两犯送案者，每名赏洋八百元。乡民见示，既不疑株连，又各贪得重赏，而我亦可以赏号当用兵之费，犯既可拘，地方仍自安静。本府应诺。是时亢旱，天气暑热，每日同文武祈雨，夜常露宿天井中。本府知之，常夜至署，戒余曰：二哥勿太贪凉，二哥如病，则此事不得了矣。 
　　70宁波自夷人通商以后，武官骑马顶戴行巿上，人多笑之，谓遇夷人，则弃顶而逃命，见百姓，则戴顶以扬威，所以武官上街多不戴顶，自裁减马粮以来，武官并无骑马者矣。 
　　71夷馆虽在江北岸，而城内有天主堂，南门外有夷人住屋，凡作夷馆通司与服役夷馆之奸民，靡不藉夷势以挟制衙门；而本地无赖，又每每勾引若辈以鱼肉平民。余偶行街上，有乡人肩负草鞋，哭诉余前者，因偶过夷馆门外，有人向买草鞋，即将草鞋置夷馆门外墙下，买者已去，乡人尚在墙下串钱，夷馆服役者出而见之，喝骂不应将草鞋置此，一面着人传地保将乡人送县，钱文、草鞋俱被收去。地保至，阳为劝解莫回夷官，免其送县受责，将千余钱留下，以草鞋仍与乡人。余问地保何人，差役有知之者。问乡人：地保分钱乎？答曰：今日却未见分钱，特常与服役夷馆者为耦，诈我乡人，众所知也。余着差役传地保至，问何以留下钱文。答曰：已讨草鞋与他，免其送县，故只留下钱文。余问何不送县。答曰：恐太爷责他。余曰：受责有钱，彼亦心愿。地保问余：受责何以有钱？余曰：尔若将伊送县，尚敢留下钱文乎？地保不言。余大骂曰：狗党所为，我已尽知，尔之助夷人勿送，又还其草鞋，盖欲乡人速去，尔好向狗党分钱也。此等事行之想非一次，从真供出，免遭毒责。地保亦无他语，但曰：不敢。街上聚而观者在旁小语曰：平日依仗夷势，无恶不作，地方官由来不敢过问，那知段太爷竟敢问焉。余骂地保曰：夷人欺我华人，凡我华人，无不痛心切齿，尔亦华人，乃竟仗夷人以欺本乡平民，是夷人本属犬羊，尔更乐为犬羊爪牙，天良何在！遂喝重责小板四百，两腿血淋，地保尚伏地未起，服役夷馆之人，方持领事名片来，为地保说情。余告之曰：已责过矣。地保乃县署充役之人，受责亦是常事，归语尔领事，以后地保有事，尔领事不必过问也。后数日，夷领事自至余署云：馆中失窃，要余严追贼赃，先曾有照会至署，余曰：领事照会来，我已饬捕缉拿，尚未获案；且县中失窃亦多，岂可以限期而获。余语声颇高。领事自言曰：我非聋子，何必如此高声。余曰：我与上宪言，声亦如是，今与领事言，岂能另备低声乎？何吾国上宪犹不谓吾声太高，尔国领事翻谓吾声太高也。领事乃不辞竟出，余家丁及幕友皆忧之，谓夷人必从此生衅。西洋马领事不通中华语言文字，专以诈人为事。通司卢天锡，亦宁波人，遇事生风。时天旱米贵，有商贩米数百担飘洋而来，天锡指为盗船，聚无赖多人，将米搬入家祠。商至余署呼寃，余随至江北岸查勘。见米已堆积卢姓祠堂，余命差带卢天锡至署，责之曰：即系盗物，亦当起入官署，岂宜归尔家祠，况本非盗乎？本应责尔，念尔乃夷馆通司，略存体面，仅予管押，速将米还商，免其严办。夜有西洋副领事至署，谓我拿盗船，何以不办强盗，反将我通司管押。余曰：尔通司指平民为盗，硬抢客货，应得何罪？仅管押在此，尚是存尔通司情面也。副领事曰：我国通司，县中敢管押乎？余曰：虽作尔馆通司，亦属本地百姓；百姓犯法，官不能办，我亦无以为地方官矣。副领事闻余言，置帽于几，立而言曰：尔知我国有黑老虎乎？ 【 黑老虎者夷人兵船也，言其能噬人也。】 尔敢言三声不放我通司，我放出黑老虎，看尔放也不放！余曰：平民无端被诬为盗，客货一空，我因畏黑老虎，出脱犯法之人，地方终不得安；我不放尔通司，尔放黑老虎，亦不过地方不安，亦是地方合当不安。莫说我敢言三声不放，即百声不放，我亦敢言之。副领事取帽戴之，不顾而走，自语曰：勿后悔！余曰：若此所为，我又何悔。余幕友谓余家丁曰：东家闹出大事矣。其实在宁波通商不止一国，余料其断不敢用兵船在内江开炮！后果又挽人来求余放出通司。余曰：米还商，可从宽办。天锡知余不能恐吓，遂将米还之商，余亦放出天锡，责之曰：人即不善，岂遂可以肆害同乡。尔看夷人对我中华如此无礼，而从不见甲夷加无礼于乙夷，非我族类者，且知爱及同类，何尔乃我族类，专欲害及同类也。后再如此，决不能赦。天锡叩头而出。 
　　72宁波城东、北、南三面环江，江源分为二，一由上虞、余姚、慈溪至宁波，一由奉化至宁波。潮来自镇海。至宁波海潮，一日两次，江水海水来往冲激，于城外三江口会合。府城盘结于三江口中，海船可以出入，此宁波所以易富也。城内河道，水自西南两门入，盘曲城中，由东门绕北门而出大江，东归海，水势湾环，尤主集财。余自莅鄞县后，常留心水道，见城河多淤塞，不能通流。是时天旱，城中偶然失火，河涸无水，致有灵柩在堂亦被烧毁，民皆伤之。绅董有呈请劝捐修治河道者，余力赞之，言之本府，请出示劝捐。本府笑曰：此地董事多数不可信任，出示劝捐，恐名则我受，利则归董。余曰：河道急宜修理，地方官亦难避此嫌疑；且呈请修河之董事，亦无平日惯管公事者在内，不必疑其肥己也！本府乃曰：河道皆鄞县地方，二哥出示可矣，不必兄弟出示也。余曰：县中出示不待言矣，特宁波城中道光初年修治河道，系宁绍台道陈公经手，遗泽至今，民犹啧啧称之，今复修理，乃有关水利巨收，道台既未到任，本府又不出示，只县中一手经管，似乎太专。本府曰：事苟利民，专之何害。余回署出示，一面集绅董议曰：本府有疑尔董事之心，故不肯出示。现在本府督造战船，造船经费亦出于劝捐，捐款乃至数十万之多，而董事经手所造之船无一可用，以致捐户啧有烦言，上宪亦不敢出奏，本府之不信董事，盖由于此。今尔等董修河道，当以为戒。余知尔等多系殷实铺户，事有成效，劝捐不难。尔等与各铺户声气本通，先由铺户垫款开河，工竣之后，再劝捐以归垫款，必易蒇事。董事皆曰：所谕极是，我等必速完工。是时河涸便于施工，每日集数百人掘通河道，两月即告工成。本府见而惊焉，问余曰：宁波何以有这样董事？余曰：此等董事，皆城内殷实铺户，与其它董事不同，前日呈请，已卜其不难竣事；开工以后，卑职日必亲往监工，工作日见踊跃，外议自无从生。本府叹曰：世原不乏可用之人，特恐任事者未能亲临也。其后余亦代董事劝捐，以还垫款。 
　　73六月，闽浙总督季大人为东乡戕官案，着游击张从龙送刊刷告示二百纸来宁波。总督之心亦在解散，以浙江上宪始为粮案发兵，并未言及盐案，何以又为盐案致死官兵如许之多，亦以用兵为非是。但示中虽意主解散，仍有不日大兵云集，必致玉石不分等语。余谓张游府曰：制军示谕，以通文义者读之，固晓然于制军之心矣；但若辈皆属乡愚，岂能深通文义。且粮案有周祥千自首，已可了事；县中已悬赏格，只要张、俞两首犯到案，即不波及东乡；石山衕羽党业已解散，两犯不日必可成擒，若复大彰制军示谕，乡愚不通文理，以词害意，转致疑惑而惊惶，反虑羽党复聚矣。张游府曰：制台亦知吾兄办事老练，告示不必发出可矣。余曰：吾兄回见制军，必须委婉禀明；不然，制军告示，县中何不发贴也？张游府曰：制台原思解散了事；既已解散，何必复张示谕，转似蛇足。后此案了结，制台保余有百姓呼为青天之语。一日，余正坐堂问案，街市闹传有数百人手执器械，蜂拥入城，语传入署，恐是石山衕复变，书差皆惊而走。余曰：石山衕决无再变之事。有问何以知之者，余曰：余前往东乡勘案，夜卧舟中，过石山衕，舟至桥洞，桥上有执兵器巡夜者，问是谁船，却至何处，船户答曰：是段太爷往勘典铺抢案。巡夜者曰：典铺被抢，我亦知之，段太爷勘案过此，我等无须疑惑。夫此巡夜之人，乃张、俞所使者，黑夜过之，犹不肯与我为仇，何况白日，岂肯从伊为乱。余言尚未竟，有乡人衣服尚湿，跪余前禀曰：昨夜张潮青自石山衕潜归，村中数百家共议，谓县中已经出示，只须拘张、俞两人，不更连累东乡，且有赏号，我东乡何不拿潮青到案，以保东乡安靖。于是合村同心，于黎明时一齐兜拿。潮青知风，即从后墙逃入河内，乡民又从河内捉之，今乡民共来送案。余问潮青就拘，能贵何在。乡民对曰：想犹在石山衕，但恐闻风先兔脱也。余谓乡民曰：我有示在此，赏洋八百，悉予尔等共分之。若再拘能贵至，更有八百元矣。乡人皆曰：我等先往，太爷即来；若尚未走，必可拘获。余一面着人禀知本府。营中问须兵否，余曰：若能贵抗拒，兵亦难胜，若能贵已逃，兵亦难追，若未逃而不敢抗拒，乡人拘之有余矣，余不过为乡民装样子耳。及余亲赴石山衕，营中陈兵出城而候，能贵已于清晨闻风而逃，回至李芝英家吃饭。及回署，乡人已送能贵家眷及俞姓一人名武宗者到案。余问武宗何人，皆曰：能贵前拒官兵，伊曾代雇鎗手，今又送信于能贵，故乡人将伊送案。余曰：昔日从乱，岂止武宗，何能一一拘之？倘此案情节甚重，送至省中，恐不得活也。能贵犯法，家眷何干？既已送案，岂我能释，若获犯赏号，我示中只言两人，尚有八百元，须获住能贵再领。乡人亦散。新任本道文大人亦到任，谓欲拿能贵，更宜重加赏号。余曰：八百元已足鼓舞乡人矣。文道台虽是旗人，尚知艰难，有欲进言讨好者，谓鄞县办差，昔日岂节省如是？文道台以目视言者曰：今日是何鄞县，尚苛求其办差乎？ 【 后文道台以地方不靖，请回避，调任福建，竟死小刀会匪之乱。于以知祸福自有一定，非人所得而趋避也。】 宁波自常抚军旧冬亲临，招安广匪千数百人，收盗船数十只，洋炮八百余尊。船配各营，炮置城内。 【 后常抚军调任湖北，带百尊炮去，至湖北城陷，炮皆贼有。杭城戒严时，余犹发过数百尊至省城。】 盗党给资遣回，其不愿回籍者，许以收营吃粮，于是盗党之未遣散者，常数百人，分居城内，既未资遣，亦未收编。广人本滥吃滥用，而盗党尤甚。自布兴有兄弟及头目数人尚衣食丰足，不足为非，余皆罄用一空，又不肯守穷苦，盘踞城中，肆行不法。臬、运督兵来宁波时，余曾与之言及。臬台摇首曰：此时乡人为乱尚不能治，敢问此辈强徒乎？自兵败而后，此辈不法行为日甚一日。有生员来诉东市有铺面房屋，广人强住。余问：向尔租否？对曰：亦向生员租过，生员因畏强徒，不敢许租，今彼竟恃强占住。余命生员领余往勘。强徒知余往，先自出去，只有赤脚妇女数人在楼上。余曰：人家房屋可强居乎？未立租契而先居之，此是强占。洋面可以行强，城中亦可行强乎？尔男子归，与之言明，不立租契，须早让出。后数日，广人竟自搬出。余偶行街上，闻小户中妇人哭声甚哀，因入室问之。见房中有毁碎器物，妇人因诉有小儿死，妇人夜哭，隔墙居有广人，谓一夜哭声，吵他不得安寝，因来打骂妇人，并捣毁器物。时官兵新败，官且逃走，宁波城中无赖之尤者，多勾引广人，将人扯至静处，讹诈钱文，无钱则勒出手票，手票既出，即有广东人提刀执票索钱。余偶坐堂问事，有闽人面上手上俱有刀伤，伏地诉说：鼓楼下店后面楼上有广人聚赌，强要小人赌钱，将小人杀伤。言讫晕伏于地，血流不止，面皮皆白。余自往拿广人，差役止之曰：广人用刀，不讲情理，大老爷自去，肯就拘乎？余曰：白日杀人于城中，地方官置之不问乎？我自上楼，尔等在后，广人未必遂至杀我也。余上楼时，从而往者亦众，盖闻而观者多也。余至楼上，广人犹执刀在手，余曰：此时尚敢执刀乎？广人乃将刀放下。余曰：尔将闽人杀伤，尔自往看，能将伤医好，我不办尔。广人闻只须医伤，遂肯从余至县，自验伤处，请将闽人，抬回自治。余曰：伤不医好，必办尔也。那知强徒医刀伤甚易，不数日即全愈矣。余常忧之，命差邀布兴有至署，谓之曰：广人昔日皆尔手下伙党，今居城中胡行如此，何以处之。答曰：广人胡为已惯，今岂能猝然安驯。旧约原许不回籍者收入营中吃粮，吃粮出息已属有限，乃营中更要每名送洋四十元方准入册，因此不能吃粮，用度益见不敷，胡为愈甚。大老爷尽管以法办之，伊等亦不敢为乱。布兴有退，余叹曰：凡事皆由文武衙门弄坏也。余尚恐兴有之言未可遽信，以鄞县典史亦广东人，使私问焉。兴有曰：伊等胡行，不办则胆愈大，我刻下又无钱可以供养；办之不加死罪，决不至有事，但不可使知为我言也。余乃于市中横行无忌者立拘数人，重责之而后管押，再解归原籍。由是广人不敢横行城中，分逃四乡打抢。余又出示谕乡人捆送。乡人有捆送入城者，余立重责，管押起解。广人由是皆逃焉。其解归者，多在路脱逃，而亦不敢复来宁波为匪。时海面洋盗甚多，客商行李往来皆苦之。本府以布兴有兄弟纵横海上有年，力能捕获洋盗，欲用之。布兴有以炮船业经归营，徒手不能奏功，若向营中取配炮船，又恐中多掣肘。本府乃劝其捐船报効，再招广人百余名，每名定一月口粮十余两，有功必详抚台奏奖。布氏兄弟闻本府言，即回广东备船招勇。 
　　74忽有人来告，俞能贵逃至奉化海边山上庵内，鄞县乡民难以往拘。余遂往告薛中府，──盖自石山衕羽党散后，薛中府已早回署矣。──中府遂差把总领兵丁十余人往拿。不数日果拘至，乃同先送案者皆以木栊囚之，送至省中。上宪乃将能贵妻子监禁，各犯尽行正法，将首级解回悬示，奏结了案。本府保举实授宁波府，保余开知县缺，以同知升用，随补西防同知。东乡人以张、俞虽干法纪，起初亦为同乡，请免悬示，无使乡人目击心伤。余顺民情，即令地保埋之。 
　　75八月，道署一夜讹言，南乡人要为周祥千复仇。因新本道现在杭城，首府曾问周祥千供，因以定罪，故道署惊惶，致有越墙而走，因而跌伤者。其实并无报仇之说，不过周祥千之妻，其夫死后，若得疯疾，出外骂人，余尝下乡，亦亲见之。 

　　●咸丰三年癸丑（公元一八五三年） 

　　76二月院试，本府有事进省，委余提调。 
　　77上年旱荒，四乡贫民，向富室乞食，打门敲户，集众喧嚷，余虽到处弹压，不能禁也，召城中富户至署，告之曰：保富必先济贫，行法必先加惠；若毫不加惠，而徒以法治之，非惟不能，我亦不忍。于是绅富协议，劝捐买米，赈济贫民，赈至麦熟停止。 
　　78三月，院试已竣，署请学院，唱戏饮酒，席间言及粤匪已至湖南，福建会匪蠢动，天下自此不安。万学台问：粤匪几时可息。余曰：人心正在思乱，彼谓匪来则衣食可以均平，即如宁波动辄聚众，贫者之寒号饥泣，其侧目而窥衣丰食足之家，匪伊朝夕矣，特俟有隙以快其所欲耳。至我等身临民上者，谁不思刲之剐之，而共分我一杯羹哉。人心之不平久矣，乱何由得平。万笑，随叹曰：贫民亦无怪其然矣；若富与贵，能如镜湖先生之存心，乱犹可以少弭。分赈之日，七厂同发，余亲往各厂稽查，幸皆安静，各自领米，嬉笑而归。咸曰：是段太爷与我也。至第四日，乡民男妇来者益多，各厂拥挤。余在西门一带稽查，人传北门一厂，因挨挤踏死多人，余亲往视，死者七人，皆带病及童子，发赈与领者皆散。余返署，将饬差查尸亲，给其衣棺领回，乃一饭未竟，又传死尸已摇动多人，扛至前日议赈时语撞李笙南之库书家。余即往勘，犹有健者数人扛一尸至，弃其室中即逃，观者多人。余问何以将尸置此，乃言：扛者皆云是伊不肯发票，必要当面给签，以致踏死多人。余曰：是有主使者矣。余传尸亲，究无至者。而富室亦不愿多事，暗使人调停，每尸给钱五十千，各尸亲领回。究之，皆不是真正尸亲，并有数日前死童子埋之城下者，此时亦皆扛来以诈库书。人心不古，亦至如是！余夜至局，与众绅富议曰：明日何以处之？皆曰：只好分票给米，但必须三日方可备齐。余曰：今夜可使差役传知城内，但恐城外四乡明日皆来，何以应之。皆曰：当面告知，只待三日。余曰：北与西南三乡来，皆进城，我亲告之；惟七塔寺厂，东乡人又最多，我不能面告。东门有张孝廉，亦董事，人尚正派，平日有言，人皆信之。余谓张孝廉曰：先生居近东乡，东乡之人易于认识，明日烦面告之。孝廉笑曰：举人言之，未必遂信，恐乡人必待公祖面言也。次日清晨，余命设案头门外，凡家丁书役，皆头戴红帽侍侧，有不戴红帽者，不使相近，故不至于喧嚷。有来求赈，皆明告三日后备齐再赈，皆应允而退。最后有悍妇数人，恃众蛮横，出言无状。余责之曰：当面给签，又拥挤踏死多人，故改为凭票给米，必三日乃齐，尔等遂不能待乎？是犹尔饿有人炊饭饷尔，而尔乃骂人炊饭太迟也。且富户因尔等横蛮，不愿赈尔，因我再三告之，是以发赈，尔等竟不体人情如是。今不赈尔，看尔等又将若何。岂以上年恃众毁衙门无事，又不妨再试野蠢乎？远观者皆曰：段太爷平日又不肯薄待穷人，止要三日后有赈，何妨稍待。余曰：三日后定有赈；若三日后无赈，我将何辞以对尔等。观众齐声欢呼，一哄而散。而悍妇数人，犹不肯散。余自执藤鞭，责而逐之，始各退去。当三乡求赈时，东乡来领赈者，董事告以且迟三日，乡人不信，拥至米店纷扰。东门外董事来请余往，余曰：三乡来领赈者尚未散尽，余难即往，且谓本府先临，余随后亦至。本府往江东，告以且待三日，仍不肯散，且将本府团至一柴店中，又着人请余。余过浮桥，有局勇百名护余至柴店，问米店何如？本府曰：亦未动抢，但不肯散耳。余曰：真愿领赈者，亦不欲多事。每见乡人将散，即有人小语必不可散，散必不赈。此必游手小人，不是借泄私忿，即欲乘机掠物也。此等人数未必甚多，现在已有乡勇百名，府县差役亦有数十，我即略施小威，未必遂敢抗拒。本府曰：恐闹出大事。余曰：彼惟料我恐闹大事，故猖狂如此；且领赈来，多妇女幼童，岂足为乱。本府曰：任尔为之。余命从人随我与本府至七塔寺，乡民从之，疑是发赈，至则乡民更多。余立寺门外，开导乡民。见一人身壮力健，酒酣面赧，大声而呼曰：今日不赈，岂不使我等空走一次。即有人言，伊乃东乡船户，每日装人往来，既得船钱，又来领赈，并有予米以偿船脚者。余命差传船户，不肯竟至。余喝差勇扶之而至，至犹不跪。余又喝之，始跪。余骂之曰：三日领赈，遂不能待乎？且赈米，乃赈济贫苦人也，尔以船为业，不贫；有钱沽酒，不苦；赈且非尔所应领，犹日儎领米之人从中多事乎？遂命差勇擒之伏地，重责小板数百，两腿肉绽。乡人见重责船户，乃各飞走而去。江东店铺笑曰：今日非段太爷来，又似上年闹粮案矣。 
　　79横溪有巨富王姓，周祥千平粮价时，曾向王姓敛钱，不允。余初任鄞，下乡谕安百姓，闻王姓事，特至其家，极为称颂，又挂匾于其家祠。那知王家性硬，不肯周恤贫民，收租甚多，向不零卖，近地穷人多恨之。近宅数里，临河建仓屋一所，可储谷数万担。本年饥民聚众，藉籴谷为名，毁仓抢谷。王姓具呈来县，余往勘属实。王姓留余饭，席间，劝王姓曰：荒年谷能活命，毋以零卖为烦也。王虑零星不便收钱，余曰：每百斤若干价，算至十斤一斤，该钱多少，用一准秤，以一人司之，事虽稍繁，积福已多；且府上乃有余之家，若能于不足之时，捐己有余，济人不足，照时价每斤减收一二文，则众方祷颂之不已，于毁仓何有？王当以余言为是，请余代定一秤，并出示定每斤价若干，地方穷人尽来零买，余许严办抢谷首犯。午后回城，署内着差赶至舟中，请余速回城中，言董廪生家又有饥民滋事。 【 廪生次年亦抡魁，今亦事余居弟子列。】 时余急回城，途中董姓又有人来具呈云：营兵混入饥民，为首滋闹，已将营兵拿获。余恨极，回署，即饬差提营兵来，重责之。营兵云：我是百总。余闻怒甚，复加镣拷。余责营兵毕，入署晚饭。饭尚未竟，即有营兵数百闹上大堂。余出大堂，坐公案，任其哄闹，不退堂，亦不生怒。余着家丁至提署，请提军来退营兵。提军将来，有营官至，不知何语，提军不出。余家丁回署，余又命往告本府。本府必待差役伺候齐备，补服朝珠，再来县署。营官乃命营兵装伤抬至大堂，营官自来，请余相验。余坐与营官语，营官立余案侧。余曰：尔兵何伤；尔不过怕我办尔百总，累及营官，欲以验伤抵赖耳。今已无王法，我岂能办尔百总。随命差役，即于大堂去百总镣拷。余谓营官曰：可以散矣。营官犹请余验伤，盖未便即散，恐旁观者难看也。余笑曰：此伤只好抬向别衙门请验。我验无伤，尔必强争有伤；我验有伤，百姓本未尔伤。余仍安坐公案，不与营官语。营官虽哄动数次，见余仍坐公案，亦不敢近公案，入宅门。本府亦至，在大堂与营官敷衍数语，于营兵示谕数言。余俟营兵皆散，始下公案与本府相见，随邀入后堂花厅与坐。时正地动，屋瓦皆鸣，人坐室中，如舟之倾荡。本府恐屋倒，走至天井而立，立亦不稳。叹曰：何怪人闹，地亦闹动也。次日，余将县印送交本府，谓本府曰：居官而使人闹堂，有何面目临百姓。本府笑曰：但恐宁波不肯听二哥去任也。然营中可恶，二哥且将印留此片时，必有人来讲情。余回署，即有城中绅士数十人入署叩首，请余留任。余曰：非地方百姓闹我，固无事绅士留我也。绅士恨曰：营官不自认不是，叩留公祖，绅等且先与提台论理。数十绅士遂同至提署，满城百姓随而观者，且数百人。提军本兵丁出身，不识字，见绅士多人，亦不敢辨论，只自言兵丁不是。外面百姓观者大呼曰：不留住段太爷，我百姓先抬去提军，换一个好的！提军使人告百姓曰：我自去留。后绅士又自提署同至府署，请本府代留。本府曰：我留不如营中请留也。午后，营中六营官、六厅官皆来余署。余不欲会，旋思曰：昨夜请验伤者，一营官耳，余已未存情面；今合营皆来，再不与会，彼得有词。且见而不留，是在我也。余出与见，彼此不过客语，亦未许留。至晚又同本府来署，营官皆跪地而求，且曰：提台之所以尚未至署者，恐不许我留也，留则提军即来；今若不许我留，我等亦无以回提军。余曰：且起，请坐。董廪生亦来请留曰：今若再不许留，营中声言不肯放过我家。余曰：今与尔家何干？本府曰：不如留情于营中，二哥即到省，抚宪亦要留也。众官皆曰：所言甚是，我等皆不善言，求情而已，总求且将县印收下。余曰：方今福建会匪猖獗，宁波尚须防堵。本地饥民不安，已劝富户散赈。防外必先治内，安贫必先保富。我文武衙门即同心合办，且恐多事之秋，难保地方无事，何况先生衅隙，岂能免营兵百姓妄揣我文武不和，从中播弄，是多事之秋更多事也。如要请我留，须营中与我府县会衔出示，无令人妄生议论。营官曰：所论确是，只请府县主稿。于是提军居中，本府居东，余衔居西，会衔出示，维护治安。百姓戏题提军衔下曰：提军何人，卖糖出身。盖恶提军也。有读书绅士见示者，叹曰：不愧读书人，请而肯留，留而共示，始终皆为地方也。 
　　80四月，布兴有兄弟驾船来宁。本府禀请抚宪云：布氏兄弟捐船二只，招勇一百二十名，来宁盘费皆行自备，今自到宁之日始，请给口粮每名一月十二两，若无别款，请自马额裁后，存银不少，即求饬司将是项银两拨发，以养广勇，捕盗必能得力。抚宪批饬云：尔一知府，竟盘查司库，岂部中不知此款？广勇来宁，并未捕一盗，何以知必得力，口粮乃如许之重。本府接批，无术可施，将使布兴有原船回广。布兴有亦无法，惟含泪来署告辞。余曰：此事我初不知，何本府上年日与营中筹划，尚未禀明抚军也？尔且勿归，我再筹之。遂往见本府，问何以遂着布氏回广。本府曰：抚宪不发司款，又谓口粮太多，我安能养者批广东勇。余笑曰：大老爷非户部堂官，安能指名拨款？目今库项挪东补西，部拨且不应手，而况属员请拨乎？抚批虽嫌口粮太重，若连上文读之，是谓广勇未曾捕盗也；若以广勇出洋捕盗，必有成效可观。刻下抚军憾水师废弛，有能捕盗者，抚宪方喜之不胜，尚畏口粮之多乎？度必损水师出洋口粮以益广勇，但不必自我言之，恐营中招怨也。目今只预备出洋之费，其余后再筹议；不然，何以处布氏兄弟。本府请余先垫费用，盖虑抚军日后不准，钱必落空。余允诺，回署传布兴有来告之，且先垫洋八百元，使其速备出洋。布兴有喜曰：请大老爷委员同去，看我捕盗。余又告之本府，即委鄞县捕厅范邦庆同去，一面委员署捕厅缺。布氏出洋旬日后，即获盗十七名，盗船二只。海盗并有被炮打死者。广勇亦被盗炮打死一人，余命布氏备衣棺收敛，祭之，届时余亲往致奠。余同本府共禀抚宪，申明广勇为捕盗而死，余亲往祭奠，是亦古人祭马之意也。抚台批回，大为嘉奖。自是广勇口粮亦听余给，不言太贵矣。布氏兄弟之在宁波，前以常抚军招之，其未经遣散之勇，经余而始能尽散，后以毕本府用之，其新招之勇，非余而几至难留。人但知布氏兄弟乐为余用，而不知其原非始于余也。是时，水师几同虚设，抚台移文提军，以巡洋经费，每年几近十万，为捕盗计也；今洋匪充斥，终年不见水师能获一盗，岂果水师无用，想是并未出洋，空领库款，当此国帑空虚，岂能任其糜费？自后水师如果出洋，移知该管各县，用船几只，带兵丁多少，会县查验，开具清折，同县出结，始准请领库项，再能捕盗，另有奖赏。提军持文来署给余阅毕，泣曰：若如此，水师死矣。我亦不愿作此提军，听抚台都是了。余曰：大人固宜下惜水师，亦当上顾国用。水师平日本有口粮，此项出洋经费，以及岁修各款，国家原想洋面安静，是以不吝重费。今大人只设法捕盗，抚台亦不能吝惜经费也。提军半晌谓余曰：二哥之言原是，特恨我水师亦不做脸。时洋面刼案，无日不报署中，至聚商人数十来署，求余设法。余曰：捕盗须水师，总要提军整顿。商人又入提署，提军至不敢出见。前自营兵哄堂以后，余以其事禀知抚宪，且请离任。抚台覆信不许，且有劝余语云：有忍乃济，有容乃大。因本府已升本道，抚宪札余以县署府。自粮价平后，鄞县一切陋规尽行裁减，故府道衙门节寿以及各费亦裁减至半。本府私语人曰：此缺不日归伊，今裁陋规，他日暗苦。余闻之，笑曰：天下岂遂无苦太守哉。至余署是缺，本府笑曰：何如？余接府篆数日，镇海县饥民聚众，县请本府弹压。李令以本府虽升本道，仍是亲临上宪；毕本府又曾任镇海多年，民皆旧治，故欲请其亲临，以静镇一县。乃毕谓已有本府，不必俟其亲临。余闻之，不俟李令之请即驰赴镇海，城门已闭，余唤开城门而入。李令犹在城内富绅王家，被饥民围住，有愚蛮者要行凶，有良善者曰：彼乃好官。李令乃坐王家堂上。饥民闻余至县，亦渐渐退去。时因福建会匪蠢动，镇海将备防堵，余嘱李令：海口须用水师防堵，经费请由省发，陆路选饥民之壮者作练勇，即向本地筹款，作为练饷，并以其余赈老弱之饥民。商议已定，余随拜文武同寅及在城绅富，在县署吃饭，晚回府城。镇海饥民于是藉以安静。 
　　81时国家军饷浩繁，皇上下谕书捐，着地方官好为劝谕，并有「此举乃出于万不得已」之语，天下见之，皆为感激。抚宪寄书于余有云：读上谕，令人不知涕之何来。兄未能自赴宁波，弟好代为我劝之，务令富室慷慨书捐，即代为我跪求，以稍纾国家之难。余接信后，一面出示劝捐，一面席请绅富共议。绅士皆谓：必自大户开捐，而后可次第书之。城中大富，必先推陈、吴两家，请公祖自派两户各捐三万，绅等再劝各出二万，大约可成。乃吴推陈先，陈要吴先。吴曰：我书二万，陈家若少，我亦照数。绅士皆曰：不许陈姓少捐。吴遂书定。陈姓久不定数，亦不敢言不捐，差催来局书捐，数次仍不至。余一日，亲带府县号书十名至陈宅中，请陈姓允捐，陈犹不允。余命号房先跪阶下，余再跪堂上，谓陈姓曰：皇上不得已而有是举，抚宪不得已而有是信，我亦不得已而有是跪，尔家不允是捐，我只跪尔堂上不起。陈姓亦跪，且叩首曰：公祖请起，不敢不捐。余起，随命号书曰：尔等代我跪此，俟陈府捐数书定再起而回署告我。余回署，陈姓又请号书起，同到局中告知绅董。绅董皆曰：我等劝尔等共捐二万，吴姓已允，尔家向来居先，何以犹不允书？段公祖跪尔家堂上，奉皇上之谕，抚台之信也，是犹父跪其子也，尚复何说？于是陈姓书定，鄞、慈、镇富户各以次书定，其余各县，亦稍有捐输，宁波一府共捐银五十余万两。惟慈溪冯姓，固宁波大富也，各省皆行商，京城御史奏伊家资二千万，皇上特旨着输数百万，绅董无能措词，司道亦谓，至少也须捐三、五十万。冯姓将收一切生意，自呈其家底账，实有家资若干，请抚台奏伊家应捐若干。宁波马头大小店户，多行冯姓本钱，闻冯姓收生意，皆云：我等不能不歇生意，宁波歇生意，则宁波之马头倒矣；各省皆闻冯姓因捐输歇生意，则天下之富户皆畏葸，而商贾萧索矣，此其关系不小。余乃以其事密禀抚宪谓：御史所奏未必实。冯姓各省有生意，不过以富字招牌，各路易通，岂有现银堆积在家。捐饷济军需，必得现款，何能猝然捐至数百万。莫谓数百万不可猝捐，即数十万亦未可以次捐也。捐例既开，军旅不息，捐输岂有已时乎？何妨留以有待，仍可年年向伊家劝捐。不然，猝发雷霆，毁一家，不过徒令百姓咨怨，究与军务未必遂大有济也。且毁一家，究以何罪名也？抚宪阅余禀，亦以余言实近情理，属余斟酌办理。余劝冯姓书十二万，专折奏明，并申明冯姓自愧报効无多，不敢邀奖，即照捐广额亦愿公之合县。其后抚宪奏请皇上，于广额之外，仍赏冯姓道衔三名，花翎三枝。 
　　82上海之失守也，一苇可通，故宁波震动。南乡姜毛山一带土匪起事，一夜连抢十数家，事主来县具呈，余将往勘。姜山顾宏康兄弟，平日强而直，见肆行抢掳者，皆近地落洋之人，问曰：强抢如是，不畏官法乎？皆骂曰：此时尚以官法吓人，我等即先抢尔家。顾姓自思曰：彼强抢者，不过恃人众，官不及究也，我若邀齐地方殷户，出钱团练，其人更多。于是连夜发信，邀齐二、三十图殷户，赴近地公庙聚议，每亩先捐钱一千，顷刻捐三万余串。即于庙中团勇六百人，拟扩充至一千人，有事则齐至庙中听用，无事则各居本家，并至署请给火器械。余至南乡勘被抢之家毕，顾氏遂请余至庙看练勇。余问抢犯现居何处。曰：彼亦立局，去此不过数里。凡抢来货物一半归抢者，一半归局。谷担甚多，云积粮以待上海兵到。问局中抢犯多少。曰：白日恐不甚多。余曰：我团勇六百人，皆健壮，何不先毁其局。皆曰：公祖肯去，绅等更愿从往。实时往拿。抢犯探知余往，先已兔脱，只捕获抢犯一人。有谷数百担存局，余命皆运至庙中以作经费。余同回庙中。饭后，余问抢犯曰：尔等将行此大逆，起意何人？为首几人？速自供明，免至吃苦。抢犯乃供：起意是陈某，谓粤匪已得南京，上海已有人占踞，我等先聚多人，即约上海头领来踞宁波，功不难成，于是某某等皆信之，各愿为首聚众，先抢聚粮食，以待上海信息。余谓顾氏兄弟曰：抢犯亦不悉究，起意及为首者，尔等皆知之，拿住数人就地正法，人必畏矣。余带犯回署，顾氏遂带勇往拿起意及为首者。越三日，俱已拿至。余亲问之，与前获犯供同。余曰：尔等若得宁波，现在文武各官员，何以处之？答曰：已议定某人作某官，将前官尽杀之。余笑曰：亦将杀我乎？起意之陈某亦笑。余叩之，乃徐曰：共说段太爷尚好，只驱逐出城。余曰：尔等好意不杀我，我今不能不杀尔矣。陈某叩头曰：太爷留我家属，只杀小的一人，是太爷之恩，小的亦知不能活矣。 
　　83八月，毕本道升安徽按察使司，抚台仍留其驻镇海防堵。李笙南因地方蠢动，自请招募乡勇水陆各千名，水驻船上，陆驻城中。宁波人皆不喜笙南，又畏其势，不敢面言。有告余者曰：人心业已惊惶，再有李笙南招勇，则富室先逃矣。余谓笙南曰：尔愿招勇，费将安出？笙南曰：有勇何愁富户不出钱。余曰：富户闻尔招勇，已将先逃矣。笙南闻余言，气忿而出。中秋日，笙南至署，坐而泣，泣而言曰：皇上家闹到者般样子，无一人肯奋身出力，余愿出力，宁波人反指予为乱党，岂不可叹。余曰：吾兄既慷慨出力，何不自投大营杀贼？若云保卫本地，无如本地之人先不信尔，安得自剖其心以共示于人？不然，徒令地方先生疑畏，毫无谓也。笙南不听，竟自招勇，舟泊城下。城中之勇，执械横行市上。宁波大恐，市皆闭户。余谓城中诸绅曰：笙南性硬，今必不许其招勇，反致激出事端，彼所费已不少，猝欲其解散，而彼所费无着，肯心甘乎？且认还其费，使先散城中之勇，即令彼自带水勇赴镇海，受毕臬司节制。 
　　84自陈某等既死，宁波游手之徒仍暗通上海之贼，暗谋不轨。闻上海贼首予旗七面，嘱其分布城乡，潜招匪党，每旗务集万人。日中藏形，每夜聚城乡庙中议事。有疑其形迹者，或猜死者家属，或欲报顾氏兄弟之仇。余问顾氏，顾氏对曰：死者家属犹恐不得免罪，岂敢再图报仇；此乃欲通上海之贼以倡乱者，公祖不可不防。次日即有王夭山地方发见有人手执大旗一面，白边黑心，中有字。地保带人逐之，其人乃弃旗而逃，地保以其旗送县。余知事已属实，城中惟有广勇可用，仍招顾氏至署，令其勿散团勇。顾虑经费难继，余许代为劝捐。闻匪党使人至台州，招鎗手千五百名，诡云是余招勇。又闻南乡匪首姓叶，在宗祠起事。县中有一姓叶书办，余连夜发告示多张，使其持往南乡谕各姓宗长，毋使族中子弟误入匪党；要知子弟从逆，宗长不得辞咎。书办持谕示宗长，宗长叹曰：我原知之；然事已如此，我亦无法。匪首之子知之，骂曰：此时尚来吓我，自家死期已至而不知。即欲将书办杀却。宗长劝之曰：彼乃我一家人，受本官之命，于彼何干？并以身护书办使走，书办遂从祠后越墙以逃。回至署，已三鼓后矣。余已寝，余子乃唤余起。书办足无履，袜涂泥，神形恍惚，语言硬滞，细述乡间情形。余曰：城内俱尚不知，若黎明一拥入城，毫无防备，何以御之？随往城守衙门，唤邓都司起，告之。邓恐，余曰：匪徒乘余不备，谓余必不知其入城之谋也，未必遂有攻城器具，乘天未明，分告守城兵丁，明早不可开城，并点齐城中兵丁，分布城上，但南北两门关闭尚易，东西门三处，天明多小民肩贩者出入，非我两人亲至其门，谕以关城缘由，民必不信。余与城守都司遂亲往谕各城门，城内居民铺户，均未知之。李笙南见余亲谕关城，犹力争，谓必无其事。余曰：但愿果无其事！回署，命广勇分布大堂前，命妻领子暂避慈邑乡间。时毕臬司亦在城中，谓余曰：我将回省，不能出城。余乃亲送之出城。又着人往姜山顾家探信，缒南城而去，至晚无信。一更以后，见火光耀天，由大教场而来，转至南门。城中大恐，谓必匪党乘夜攻城。广勇遂将大堂安设炮位，装齐火药。余亲至城上观之，见火光渐逼城下，城上兵丁将放鎗炮。余令问明。人声喧嚣，语莫能辨。有上午使往姜山探信者，从人丛中告余曰：顾氏已打胜仗，特先解犯来城。兵丁尚未敢遽信。余令以绳缒探信人上城，备述匪党今日午刻在姜山庙中点兵，共三千余人，候台州乡勇到齐，一同来攻府城。候至申刻，台勇未到。一匪曰：府城内外皆有我等接应之人，城中官兵一无防备，何必台勇来齐始可进城，只用我三千余人到宁波城中足矣。时顾家团勇只有四百名，有人要先攻顾姓，匪首谓：既得宁波城池，顾姓团勇将为我有，如不我从，日后再攻不迟。顾氏闻之，与团勇议曰：匪党若不乘台州鎗手未到之先而击之，倘府城既得，其党愈多，不可取也。现在虽有三千人，皆乌合，多疲弱，不足虑，俟半过门前而击之，必可胜。团勇皆如约。匪徒过半，顾姓放鎗击之，匪党环攻顾宅，团勇皆入室登屋御之，有悍匪将登顾屋，团勇合力击之，连毙数人，匪徒败而退，团勇追之，又生擒十余人，匪徒乃鸟兽散。顾姓将欲来城报捷，闻台州鎗手将到，乃聚团勇而俟之。未几，台勇果至，闻顾氏已打胜仗，其知为匪党所招者，也已先自逃回。间有误信为余招勇者，犹向顾氏问故，顾姓乃历历告之，台勇遂同顾姓团勇共拿往台州骗招乡勇之人，台勇始散而归。顾氏团勇共杀死匪党数人，驱入河内，淹毙数人，生擒十九人，先解来城者三人，尚有十六人，俟城中发兵差提解，庶免疏失。余遂带探信人及匪犯三名回署，坐堂讯供。三犯内有一名姓张，平日常随鄞县捕役缉拿积案贼盗者也，故与台勇相认识，匪党即遣彼骗招台勇，俟台勇到齐，一同入城。三犯所供，与探信人所述皆同。次日，知会营中拨兵，同差往姜山提犯。营兵声言匪党复相会合，要寻顾姓报仇，势不敢往，致差役亦不肯去。余乃亲带广勇及家丁数人往提犯人十六名，连夜回署问供。十六犯与三犯之供不异。余夜造同年童太史宅，商之曰：余自到宁波，办不法之案已屡矣，常以不欲多杀人为心，谓民生乱世，其犯法多由盲从。今姜山之事，同年谅亦知之，十九人中岂无盲从者？然皆临阵所获，竟不能稍从末减，同年何以教我。薇妍答曰：既供同来破宁波城，又经顾氏团练拿住，虽欲释其罪，亦不能也。次日清晨，即将十九名押赴大教场斩首。十九人当堂插标时，毫无惧色。行过市上，目左右屡顾。至出城，十九人始骂曰：何前者所约伙党今日不见有一人来城也，岂皆骗我等就死地哉。呜呼！可见其愚而无知耳。时连日阴雨，天色昏暗，十九人正法时，天忽晴霁，宁波人喜曰：今日幸遇青天矣！余回署，遂将是事始末禀知抚军，且言：顾氏兄弟，前后两次大有功于宁波，虽以买卖起家，性皆强直，平日多不理于人口，当此多事之秋，能为我等出力，不能不奏奖以旌其功。时毕臬司晋省，常在抚署，抚宪每以宁波多事为忧。毕臬司以开城赴省，犹多方掩饰，总谓：是地方人与顾氏为仇，与衙门中无干。正议论之际，余禀适至，抚宪阅毕，即与毕臬司观之，毕臬司面赧无语。自毕之升安徽臬司也，宁波道台放罗泽南。时罗督勇江西剿贼，不能赴任，抚宪乃委张松泉署道篆。松泉亦福建人，为京官时，即与抚军交情甚密。抚军致书于张，谓宁波事，俱由段镜湖办理，吾兄不须烦心。又命首府致书于余，谓抚宪虽委松泉署道篆，宁波一切张弛，总由吾兄作主。故张松泉到任后，地方事皆听余行。 
　　85本年七、八月，京城御史吴次平──名若准──有保余奏折，谓宁波之事，官兵临之而不胜，以一新到县令治之，民既帖服，魁犯亦拘，并征收本年钱粮，毫无迟误，此诚不可多得之员，若听其人久沦令牧，未免可惜。该员虽任浙江，臣实未曾见面，但家乡有人来京，众口同声。皇上将折录寄浙江巡抚，着其酌量保升。廷寄到浙，抚宪保余升授宁波知府，业已专折入告。折内有云：知其贤而不能举，大非人臣事君之道。以该员保升知府，原于例有未符；然臣为朝廷得人，故不惜破格保之。是以皇上授余宁波知府，亦有后不得援以为例之旨。与例未符何？前年盐粮两案平后，常抚军保奏开山阴县缺，以同知用，本年春季业将余升任西防同知咨部。向来部文升调，须本员先交部费若干，部中书办方有部文到省。余素不谙此项馈送，不惟于部中书办未有馈送，即本省书办亦未有安顿也。故上宪虽升余同知，而部文久羁，终不行省，是以余升同知，究无明文。乃自旨意放余知府，奉内阁抄出，部中亦无术可施，乃亦以部文行省，后上谕数日而到。可知凡事自有一定，向使余先行各处嘱托，是时亦不过一知府而已。抚宪自奉朱批，放余宁波知府，始将保奏折底抄寄松泉。是日余至道署，松泉以稿示余，并送余蓝顶。时上海为匪据，洋海盗船充斥，民情浮动，余虑宵小或乘机思逞，乃劝店铺居民巡夜，百户设一巡局，共备灯、烛、梆、锣、兵器，一户一人，即有百人，每夜于百户内派二十名巡夜，五夜一周，巡一夜可息四夜，亦不十分辛苦。又于城中设一总巡局，余为筹费，用司事数人，以查阅各段巡丁勤惰。余每夜必亲往街上，见巡丁加以劝勉。间有不愿派丁者，坊保即 【 有】 【 [在]】 街上禀余，余乃亲至其家，面为劝谕，无不乐从。城西有营兵开一小铺，不愿派丁共巡，地保告余，余至其铺问之，营兵跪对余曰：营兵每夜要跟本官查夜，不能再派巡丁。余笑曰：尔不必对我说官话，若营中果每夜出巡，何须百姓巡夜？今我劝百姓巡夜，原欲其互相保卫耳，百姓不言苦，营兵反畏劳乎？且尔既吃粮当兵，日中则当操练，夜间缉贼，是尔营兵事也，何以来城西开店？我带尔去见营官，问尔真是营兵否？营兵无语，惟叩头承允出丁巡夜。城北有一秀才，年六十以上矣，寒士，家无次丁，地保亦派其出丁巡夜。余坐堂时，秀才上堂具禀，谓古者二十受田，六十归田，归田之后，不当差役。巡夜之举，原为保富，生员家无长物，岂忧盗贼？尤可不必巡夜。余慰之曰：差役为国出力，六十以外，原可不当；若出力以自卫身家，未必遂为古人之所不许。且我等读书人，凡事有益于地方，皆当以身亲任，亦不必在人己利害之间计较；即以人己利害论，尔谓家贫即不畏贼盗，须知贼盗之来，无分贫富，富室盗去千金，其富未必遂损；贫家盗去一釜，日用即见缺乏；是巡夜之举，未必遂无益于尔也。然尔老矣，又系秀才，吾当谕地保传知尔左右邻里，免尔出丁，以示本地人恤老怜贫之意。是夜出巡，余将秀才之事告知其街坊邻里，亦无有异言。又虑冬令夜长苦寒，令冬防董事劝各图殷户捐米，存之米铺，每夜照丁给米煮粥。既捐米十余担矣，城中有殷户郑竹溪谓库吏曰：此等捐输数不甚大，何必商之众人？自冬及春不过三、四月耳，煮粥之米不过数百担足矣，予一人愿独捐之。城中共分五处，立京折五，每夜照各局出巡丁数，就近见折给米，另照丁给钱，以买柴火咸菜。库吏送京折进署，余笑收之，转给总局，使董事每夜照各局巡丁付米煮粥。欢声满城，巡丁愈加踊跃。 
　　86又虑上海匪党乘机窥伺，商之提军，传谕六营将官，召齐兵丁，每日往大教场操练。余五日一至教场，帮同检阅。每至一次，必赏兵丁钱文，营兵亦皆鼓舞。六营不过千有余人，恐仍为匪党窥破，余又商之地方绅董，令各商各工，或集数百人，或千余人，编成队伍，各执兵器。另制大旗一面，上书某项义勇，如米业义勇、盐业义勇、竹木工义勇、裁缝工义勇之类，皆赴大教场操练。每队举一人为队长。队长造具各人亲身册结，俟余点名，每名给钱百文，使队长分散，以代点心。点至半月，共点过义勇十余万人。又加以六营五日一大操，皆荷鎗排队而过浮桥，匪党奸细，目有所见，耳有所闻，究不知宁波兵勇多少。匪党之不敢窥伺宁波，或亦因此。 
　　87十一月，署宁绍台道张松泉死，抚宪委余以知府署道篆，管海关税务，兼摄鄞县事。 

　　●咸丰四年甲寅（公元一八五四年） 

　　88正月，时江浙两省俱办海运，宁波须封雇北号海船。是时宁波北号海船，不过一百七、八十号。 【 后因海运利息尚好，渐添至三百余号之多。】 是年，因用北号商船，余禀知浙抚：宁波商船只可封一百二十号，必留数十号于宁波，以转运商货，庶能保宁波码头。抚军亦允。上年，南乡顾姓团练乡勇经费不足，余许代劝捐帮之，北号亦捐钱数百千，余皆交给顾姓。北号之钱，自出之商船。本年二月，刘河开兑，商船不敷，海运局中写信浙抚，谓宁波商船，余多得钱卖放。抚军以信示余，余回抚军信曰：海运乃天家正供，凡有商船，原宜尽上海当差。但欲巩皇畿，必先使海内地方安靖。光清职任地方，筹国计，必先顾民生也。若总宁船而罄封之，其不可行者有三：北号商家自置海船，大商一家十余号，中商一家七八号，小商一家二三号，由商人自派，以三股之二当差，以一股自留运货。若尽封之，商人几至歇业。现在逆贼占踞南畿，海运恐非一二年可停，如此办理，海运既可不误，而商业亦能如常，此宁船之不能不酌留者一。宁波码头虽有货栈，而内河外海，商分山客水客，两相交易，多由船上交兑。若商船尽去运粮，山客至码头不见运货商船，货栈皆屯积居奇，河船一至，无货可办，山客必致裹足而不来，宁波虽有海关，几同虚设矣，此宁船之不能不酌留者二。宁波码头卸载脚夫共三千余人，海船进口出口，皆系此辈运货上船下船，藉以糊口。合三千余人之家眷计之，仰食于海船之进出者，不下万余人。若尽往运粮，迟或一年，暂亦半载，此万余人由谁养活。现在上海犹未收复，转恐码头由此而不靖，此宁船之不能不酌留者三。至云北号捐钱，帮南乡团练经费，凡属海船皆捐之，非酌留之船独有所捐也。留船有之，捐钱有之，无罪有罪，大人察之。抚军复信云：吾弟留心地方，兄早知之，旁观犹有闲言。兄之以此信示尔者，不过使尔知有是言。大抵我等尽心民事，无非自存天良而已。 
　　89二月，洪世贤谋逆于奉化县山中雪窦寺。余命水陆两军会集擒捕，以民团作向导。世贤就拘，正法于奉化县。并获逆党预定伪官底簿，及世贤自授伪官凭据，更有刊刷伪誊黄千纸。余禀抚宪后，即将逆党一切字迹，焚之宁波城隍庙中。凡簿中所注伪官数百，余概置不问，更求神灵隐为呵护，不至再作不靖，后亦幸就敉安。惟世贤先授将军伪职一名，出奉化虏粮，被利瓦伊镛获住，乃正法于宁波教场。抚军致余信曰：不烦省兵，竟使大逆就捕，天之佑贤太守，岂其微哉！此举不惟弭乱，并能造福。营中闻之，求保举者日至。后黄中丞升四川制军，将是案遗之后任何，何于此案保人不多。是案之发觉，何也？因城内陈姓供一地师在家，地师暗通世贤，亦受伪职，代世贤在城内雇刻字匠，至雪窦寺刊刷伪誊黄，工竣后，仍归城中，密以其事语同人，城内有闻知者，入署告余，故余能密为调度，一捕而获。余传匠人来署，问雪窦寺形状。匠人一一告余，并见每日入贡，助粮者不少，世贤每接人与自食，必南面而坐，且言我兴王者之师，不肯妄戮一人。余问：世贤何等人也？答曰：闻其昔年曾为臬宪衙门书办，不知因何革出，乃归镇海山中不出，于粤匪起事以后，人亦罕见其面，今其发亦长有尺余。余问：尔是何人唤去？答以：陈宅地师。余即命差役同匠人至陈宅唤地师来，不过欲查世贤根底，并无连累他人之意。乃陈姓以身为殷户，世贤之事，又变出非常，不肯献出地师，并将匠人申饬。余告城中绅士曰：世贤授伪官数百，姓名、居址、籍贯，记载明悉，制成簿书，已焚之神前，今已数日，地方安靖，上宪亦不加诘责，是我之不欲累人，神人皆已共鉴，我之欲问地师，不过欲问世贤来历耳，尔陈姓不谅余心，乃至于是。现在地方多事，日劳防堵，兵有钱粮，勇无经费，我已练勇百名，此项经费，今即问之陈姓，俟上海收复，勇即撤，经费亦停。陈姓以上海不知几时可复，愿出钱万千以助经费。余谓练勇曰：经费亦不易集，尔等亦不宜滥竽，宁波城中有一大石，重三百六十斤，今与尔等约，能举此石者，乃准当勇。后挑之满月，始足百勇之数，以副贡卢■〈氵辰〉管之。虽未临过大敌，而地方小有不靖，则所向必克，故宁波人以「石头局」呼之，可惜未得好官以统领之也！ 
　　90四月，院考，当提调差时，朝廷已实授余杭嘉湖道。余至考棚，学台万藕舲笑曰：此时犹遵提调式乎？试事毕，学台请看布兴有炮船。船名金宝昌，乃布兴有投诚时缴官者，后分配定海镇水师，船上器具皆已朽坏，后因水师不能修，余请筹款修好，仍交布兴有兄弟管带。万藕舲登舟时，广勇发炮以迎。藕舲阅毕，叹其船坚炮利。余告之曰：布氏纵横海上，时人呼此船为活炮台。万藕舲系江苏巡抚许信臣门生，乃以此船，并布氏兄弟荐之信臣，且曰：上海尚未收复，何不邀布氏兄弟带此船以攻复上海城池。信臣乃致书于浙抚云：前闻浙省有人谋不轨，此信来自京城，心窃忧之，不知究在何处？今闻宁波道府一人，不数日而平此大奸，是公祖莅吾浙省，所以能励精图治者，未尝不赖有好帮手也。弟以宁波现在安靖，欲借重手下良将布氏兄弟带船来至上海，助弟一臂，想唇齿相依，公祖必不至于推诿。抚军以信示余，余即命布氏带船至上海助攻。 
　　91五月，广勇与西洋夷人斗，广勇毁西洋夷馆，英夷及各国夷人在宁波者，皆恐。英夷有耶稣堂，法夷有天主堂，西夷则附和天主教，平日欺我中国，凡属夷人，皆相助为虐。及见广人势猛，扬言要尽毁宁波夷馆，英夷大恐，夜深潜入余署，自辩：耶稣天主原不同教，西洋之事，于我英国无干，何必毁我耶稣教堂。余曰：广人横蛮，其与西洋争端，无非为利，天主教人平日多助其势，尔国若不帮助西洋，何致毁尔教堂。英夷犹迟疑不信，余曰：若毁尔堂，尔只问我。英夷乃出。西洋夷人因受广勇之屈，乃回本国，往吕宋借大兵船一只，复至宁波报仇。 
　　92六月，余往奉化，为水利及奏销捐务诸事。夜宿馆中，署内差至，请余回城，云西夷又来大肆猖獗。次日回宁，西夷同吕宋兵船已在盐场门外，逼近广勇船只轰炮。炮子飞入城，打坍民房，并伤人命，且有炮子打入余署者，金宝昌船亦被打坏。余戒广勇勿与相斗，广勇乃将己船开往镇海。西夷亦开船逐之，且大言曰：今日须将广人杀尽。广人亦曰：在宁波城中与尔开炮，恐伤宁波百姓，今至此地，于百姓无伤，正好用炮。西夷开炮击广勇不中，广勇随开炮击西洋夷船，连沉西夷三船。西夷死者三人，其未击死者，皆浮水逃命，奔回宁波。广勇夺去夷船六只。抚宪闻之，甚为余忧，寄信于余，谓西夷与广勇相争，无非为利，其击破我船，我自修之，不待言矣。吕宋兵船来宁虽失利，不稍给伊盘费，恐不肯回去。余乃给兵船钱千串。宁波平民被夷炮击死者，苦主家来哭诉余前，余示之曰：夷蛮不通情理，教我如何？我船被伊击坏，将来修费不知出于何处。尔地方居民，何不邀集绅衿与兵头讲理？广人即与尔有仇，我地方与尔何仇，何以开炮毁我房屋，伤我民命。于是居民乃邀绅衿数十人，与兵头质理；兵头无言，乃始开船以去。其后天主堂夷人仍不肯甘心，乃请上海大领事至宁波，要广勇赔西夷船只，索银数万两。余谓广勇，尔将所夺西夷六船，还之上海领事，彼必不再向尔索银矣。广勇曰：六船可值十余万串。余曰：尔今留船，彼后又另生枝节，尔尚欲占夷人便宜乎？广勇乃将六船还之夷人，夷人果还上海。当上海夷人索银时，常有照会至，合署幕友皆甚惊恐，及还船后，忽然皆去，幕友跃然，鼓掌笑曰：如此翻天覆地，不料居然无点事也。西夷之与广人争衅何也？从前水师巡洋，商贾往来平安，渔人出洋捕鱼亦蒙其惠，每年渔人孝敬水礼，所以报其功德，后营中援以为例，竟成陋规；然果能使盗贼敛迹，即每年出巡洋规费数万串，渔人亦肯集腋以成裘；乃自夷祸中国以来，水师之势日衰，谁复讲求巡洋？渔人更苦洋面盗贼，不得不自雇西夷广艇，以巡渔汛。广艇本与盗贼为邻，自渔人雇之巡洋，更屡受其害，见真盗亦不敢捕，反致讹商旅为盗贼，而渔人更苦矣。然捕鱼，乃宁波谋生大宗也，岂肯置渔业而不讲？乃商之领事，英国领事乃言：此等广艇穷极无聊，亦非我国所管，若要有人管此广艇，殊非转求我国照会西洋，放一领事官来，或者可管此辈。此宁波所以有西洋领事也。岂知西洋添一领事，而宁波更多骚扰。各国领事皆食本国之俸，西洋穷国，官亦无俸。各国皆有商贾往来，官自小有滋润，西洋一无所有。领事又不通汉语、识汉字，惟日与本地无赖败党勾引讹诈，以为谋生地步，至是而渔人叫苦更甚，地方之受累更深。渔人因广勇多年横行海上，加以地方莫不切齿广艇，愿将频年自雇西夷巡洋经费，改雇广勇，营中亦不过问，衙门中更不得知，直至吕宋兵船来宁始将一切细底说出。宁人自西夷去后，固忌广勇之强，亦畏广勇之强也。夫一巡洋也，始而水师，继而西夷，终而广勇，渔人已不堪其扰，今自长发贼扰，广勇非遣散，即入营矣，渔汛亦不知谁巡。时事变迁，岂有极哉！ 
　　93八月，移往道署，仍管宁波府篆。时洋面不靖，有温、陈、郑三盗首至宁投诚。余以水师无用，三盗首皆广东人，布氏兄弟必不肯往拿，乃禀抚军听其投诚。盗首各缴大船一只，各留旧伙数十名，如布氏弟兄一样吃粮。余之发广勇给养者益多，虽资其力，亦受其累，后禀抚军饬赴金陵大营助剿发逆，大营又以口粮太重，仍发回宁波。盗首之来宁投诚也，截留福建货船，将客人留在船中数日，始将人船赎回。及客人来宁，见三盗首，乃识当日洋面截留货船，即此盗首，由是福建客商恨广勇更深。福建商船，常泊桃花渡江中，故东门一带闽人水手最多，每见广勇即加凶辱，是以闽广相仇日深。一日，有一广勇出东门外，闽人数十逐之入城，受伤而回，闽人共怒，谓我帮之在宁者盖数千人，广勇不过数百人，胡不协力以尽逐广人，焚其船只，则洋面之患可息；吾帮之气亦可伸。盖闽商八帮，另有家丁一帮，专卖烟土，不在八帮之内，人更无聊。是岁因洋面盗多，闽船之儎货南下者数百号，亦不敢出口，故此际闽人之在宁者尤多，蜂拥入城，各执器械驱逐广人。广勇更悍，亦执器械赶出城门，两相猛斗，广勇杀死闽帮两人。余闻之，出衙弹压，街上刀鎗如林，余即从刀鎗中出城，见闽人死尸，尚有亲属在旁痛哭；闽人开鎗，广人放炮，烟火弥天，对面不能见人。余叹曰：宁波今日必不守矣。余出东门，缘城下进北门，闽人犹在城上施放鸟鎗，余亦不顾。将进城，有人止之曰：城内广人已反。余曰：广人反城内，余更须进城。既入城内，但见一班无赖，始而抢广勇寓处衣物，愈抢愈众，并波及民房。余乃带局勇及差役赶去扑拿，扬言乘乱抢人者，拿住斩首，肆强者乃散。拘捕数人回署，抢者遂止。章封翁 【 殿撰之父】 来署说情，余谓封翁曰：只要城内三日无再行抢者，余必放此数人。封翁乃出，徧告城内，果无抢案，余遂将数人放出。闽人以不能逐去广勇，因抚军乃同乡人，遂写信于抚军，有曰：忝属大人同乡，未沾他惠，使同乡客船无一能南归度岁者，洋面盗船，皆布氏羽党，去布氏则洋盗自除矣，大人何厚于布氏，而薄于同乡也？抚军以其同乡之信示余曰：只教布氏兄弟勿与福建水手相斗，且着布兴有来省，俟余观之。余恐布兴有不知仪节，乃着范典史伴之赴省。抚军见之，问其从前捕盗，并投诚一切。布兴有皆直言以对。抚军顾范典史曰：是诚实人也。属曰：尔回宁波，勿与闽帮人争，我后尚要保尔。后布兴有回宁，即住北门河中船上。余对闽帮客商曰：水师既不堪用，广勇尔等不信，护洋一节，只好尔等自筹。其后，南北两帮各出钱三万串，雇夷人兵船护洋，闽人乃得南归。行至石浦，夷船与盗船相攻，盗船炮位甚大，每炮重万余斤，始开炮时，夷船几为盗船所伤，击中夷船一人，足胫立断，客商皆恐，后夷人将炮对准，击沉盗首坐船，云其中赀重有数十万，盗众乃逃。后夷船来至宁江，余至其船上观之，夷人犹演试炮位，使夷兵赞班，俟余阅视，并将炮伤一兵抱出，与余验看。乃知夷人船炮，其在水面，真无与为敌也。所以后与俄罗斯交兵六、七年，虽俄罗斯亦不能取胜也。 
　　94十月，新抚军何桂清 【 号根云】 到任。 
　　95十一月，集同寅为旧抚饯行，为新抚洗尘，请将军、织造为陪客。 

　　●咸丰五年乙卯（公元一八五五年） 

　　96正月，温州府平阳县民变，戕官据城。抚军闻信甚恐，嘱余宁波防堵。余覆书曰：由温达宁，远隔重洋，奸民猝然倡乱，未必遂有船只；若由旱路而来，台州百姓最为强悍，尤不敢轻进。我如水陆皆防，经费浩繁，此时尚可从缓。闻奸民戕官，事出无名，不久必有内变。平阳城池，有人收复。抚军覆书云：据兄所见，与我真有同心。未及两月，平阳合城百姓果杀贼首共献城池。 
　　97时军饷浩繁，委员又至宁波筹捐，户捐货捐，同时并举。委员恃抚军之势，用王雪轩之言，一手执笔，一手执簿，勒人书捐，殷户竟拂袖而去。后仍由余劝之，再肯书捐。其办货捐、抽厘两委员，人尚和平，余谓两人曰：只有和平办去，我必从旁帮尔。其后，宁波货捐，每年抽厘亦至十有余万，而省局犹以为少也。 
　　98二月，海运开兑。时洋面多盗，省中行文饬水师护送商船出洋。水师畏之，提军叶绍春亦赴镇海催之，仍不出口。余亲往催，至提军坐船，诘水师将官曰：平时捕盗既不敢前，此日护粮又不肯往，致朝廷虚糜饷项，水师真可废矣！绍春自以从前出洋有功，致升提督，闻余不敢出洋之语，心不能平，时已得足疾，跛而起，扯住余手，厉声言曰：谁人不敢出洋？我与吾兄同去！余见其形色不善，坐而笑曰：贤弟何遽动气，上年贤弟多情，送帖至署约为兄弟，愚兄亦随送帖过去，既已如兄如弟矣，朋友交绝，犹不出恶声，何况兄弟。若贤弟屡次出洋，以致官居一品，人久羡之，愚兄岂反不知？提军无言，将官皆从旁敷衍。余乃夜宿镇海县署。清晨，提军着人来署，自言昨日之事，谅吾兄必不见怪，但水师畧求赏赐，风定即护船出洋。余曰：正好早为商量。命镇海县备钱二百千，以作水师赏犒。告之曰：此公事，必不使县中赔累。事毕，余回府城，道中遇来署家丁云：徽州防堵甚急，臬宪带兵，命署宁波府往管粮台，府篆仍送署掌管。余至署，知府已动身赴省矣。 
　　99南号商人既视广勇为仇，北号之商以洋面之盗，多系广人，亦视广勇如仇，水师又畏广勇如虎。上冬，南北两号各出钱三万串，以备巡洋，亦不甚为得力，致北号有不信南号之心。北号之出三万串钱，谓南号曰：我北号无人熟悉巡洋之事，钱我北号公出，事由尔南号独管。其后，南号巡洋，毫不筹及北洋，用过钱数亦无帐可稽，故北号乃议买外国轮船以巡北洋。北号商船只走北洋，海运亦只走北洋。盖由镇海出口，定海一隅孤悬海中，由定海而下，则为南洋，由定海而上，则为北洋。北洋既为海运要津，是以北号请借海运局银四万两，议定每年北号商船水脚项下扣还，南号请兵，北号不允。轮船既买之后，护送北号商船甚为得力。定例：商船出洋，必有地方官印照，各处海口方许进出。北号既买轮船，商人拟请印照。宁波向日商船，悉由府给执照。北号司事来署，与余相商，余谓：自来商船，俱填某号，某船，某商，从未给过轮船执照，今以外国之船，而给中国之照，恐多窒碍；且朝廷和洋人而实忮洋人，若我中国有涉及洋人之事，稍有不是，则干议非轻矣。司事皆曰：所言诚是；然轮船则既买矣，无照又不能行，将若之何？司事亦本地大绅也，皆不得主意。余谓之曰：不给执照，无以过北洋，若赴北洋验有执照，必达天听；然海运现需轮船护送，我不能怕处分，而置地方公事不管也，且给执照，被议再讲。后轮船过北，山东巡抚北直将军所奏皆同，谓北洋忽有轮船，捕盗甚勇，差官往查，呈有宁波府给予执照，请皇上下问浙江巡抚。 
　　100六月，定海镇台入宁波江，忽将船上火药舱烧着，因燃坐船，时北风甚紧，南岸道府厂，岁修水师营船数十号，皆被毁坏。余同提军往救，将火扑灭。营中甚恐，为定海镇担忧。余曰：岂惟定海镇，营船既交入道府两厂，余亦难免处分，但根究火起，则责有攸归。 
　　101一日，在省上院，随司道同见抚军，谈笑之间，听大堂中鼓声冬冬，抚军惊曰：又有甚样廷寄到此？抚军门丁持入，交抚军先阅，但曰：浙江那有此事。随与司道同阅，又曰：浙江有谁给此等执照？司道阅毕皆无言，惟首府曰：圣谕甚为严厉。 【 自来入见，首府亦同府县堂上赞班，自抚军重看首府，首府始与司道同见。】 余闻首府言，知为宁波商船给执照之事，对抚军曰：执照系职道由宁波府给。轮船现护海运，省局并以银借之，不给执照，何能过北？职道给照时，亦尝禀知大人，谓船虽外洋所造，中国商人买之，即中国商船也；管船驾船，皆中国之人，只管照轮盘，非中国人所知，必用洋人；然自商人给予工食，亦佣工等耳；皆填入执照，正以别其为我国商船也。且洋人儎兵驾炮之船，非数十万银，不能造成一只；洋人亦不肯卖，商人亦不能买，商人之所买者，虽火轮亦商船耳。以商人买商船，商船必给执照，事所当然。若谓火轮系洋人所制；必不当用，现在钟、表、毡呢、洋布各物，亦洋人所制，用之者且徧国中，况轮船往北，更能捕盗有功也。抚军乃曰：皇上既已问下，只要说出理来，自当覆奏。其后抚军即依余所言回奏，且曰：臣闻段光清每接洋官，从不肯轻假以辞色，故近日洋人之通商于宁波者，亦无不俯顺，不独臣一人知之，凡司道以下无不共知也。皇上阅奏，朱批：知 【 到】 【 [道]】 了。 
　　102九月，大捐一款，宁波水军广勇，支用不少，省中屡催捐款，实难另外再捐。余以道府两船厂，既近府城，又缘江边，可以改作店面，船厂军工，可以移之冷处，丈量遗址，分作数十股，每股定钱数千串，劝殷户承认，亦是劝捐，但易题目以稍免结怨耳。府中有老书吏谓余曰：前毕大人为府道时，亦曾欲办此事，后究办不成功，今以大人办之，事不难成。余谓：卖旧厂必买新厂，需钱若干。书吏笑曰：大人卖船厂，仍是大人劝捐耳。宁波畧分地基，以承大人情面，其捐钱亦觉心愿，然非大人不能办也。若更建新厂两处，不过费万余千足矣。其后办成，共得钱十六万串，皆解省中以济军糈，此钱亦未奏明皇上。 

　　●咸丰七年丁巳（公元一八五七年） 

　　103盖天童寺建于晋时，山水秀美，庵堂富足，代有高僧、行脚僧至，皆如归焉，前代之放戒，而坐禅台称大师者，悉本寺之高僧。后年久失传，乃由本寺僧人采访，稍备礼仪，请天下名山之僧，有道行可为僧范者来天童坐方丈，亦放戒，仍不失僧人面目也。自人心日伪，虽出家犹不免。并不待天童寺出聘，情愿出钱帮天童寺放戒，只图自家做方丈，做大和尚，而众和尚亦居然受戒者，以放戒者，固无道行也，而受戒者，更无道也。况由大和尚出钱以放戒，又谁敢不听其指使。如是者亦有年。然大和尚虽由众僧请，亦必衙门给一谕单，始能弹压众僧也。宁波自夷扰以后，民间事且难问，而况在寺中。适当盐粮案起，地方败类衿监，垂涎寺中产业，于是有由地方董事公举高僧，以坐方丈之举。适台州某僧，欲至天童寺作大和尚，许衿监以重谢。衿监举之，公然如愿。寺中众僧以为尔果帮钱放戒，即由衿监公举，大和尚亦让尔做。入寺半月，衿监向和尚讨谢礼，和尚竟卖寺中租谷。众僧不平，共押和尚来县喊控曰：从前大和尚贴钱放戒，行脚者且能占光；今日大和尚先卖饭谷，在寺者皆要饿死；且县中并未给谕，何以自命为大和尚。台州僧伏地无言。余诘之曰：尔尚能在此作大和尚乎？凡作和尚，总讲缘法，今寺中众僧不服，是本寺之僧与尔已无缘矣，尚望行路之僧与尔有缘乎？欲作大和尚，恐吃亏在眼前耳。台州僧曰：是众董事要索谢礼，不然，小僧何敢卖吃谷？余曰：尔只不作大和尚，此等败类何处索谢。台州僧具结，永不至天童寺，衿监亦不敢再有异言。 
　　104五月，往定海厅舟山勘垦田。前抚军何，升两江总督，晏彤甫实授浙江巡抚。宁波有人献筹饷策，谓定海、舟山、象山、南田，虽系前明禁民间开垦，本朝每年亦委员往查，迩来已属虚文；民自开垦，悉成美田矣。此等田地，皆无粮产业，现在筹饷日烦，何不将此项成田，令垦户以捐作买，由布政司给予执照，分则定价，作为己业，又可每年纳粮。民既乐业，朝廷亦收实利，目前即可筹饷数十万。抚军将人献章程交余，故余往舟山采勘，邀镇海副贡卢■〈氵辰〉同往。以■〈氵辰〉与舟山居民相认识，又余门生也。盖卢■〈氵辰〉虽读书人，平日任侠，而南田舟山垦田以居者，性多粗悍，而■〈氵辰〉相与交善，故余邀之同往。至则见山居海中，田在山中，虽环田皆山，仍是平畴，不独田皆肥美，并居民稠密，中间亦有庙宇，鸡犬之声相闻，意武陵渔人所遇之境，不过如是。■〈氵辰〉向居民道来意，俱欣喜曰：以前有官办升科数次，丈量以造亩册，使我居民出费，后闻详省，终不成功。我等皆知太爷素不欺人，若得段太爷来办此事，居民无不心愿也。余问：田美如此，何以水利未兴？皆曰：未经纳粮，终非民业，现在不过种一年算一年耳。若输粮既定，合众力以兴水利，亦易事耳。余叹曰：普天之下，莫非王土；海隅之民，具有天良。回至镇海乡间，遇暴风，宿殷户周姓家，因与卢■〈氵辰〉友善也。适建室落成，请余赐匾。余即命卢■〈氵辰〉拟之。余回署，■〈氵辰〉更往南田邀约垦户。后数日，舟山南田居民数十人，内中亦有 【 读】 【 [书]】 者，来余署，余皆留饭，请余委员勘丈升科，皆愿出资助饷，但请议价畧轻。余回抚军：民间皆肯听办；但两处禁止民垦，明初汤和所定，本朝又有巡抚奏过，皆谓此地开垦成田，熟则济盗，荒则为盗，后有奏请开垦者，以从逆论。抚军因此入奏为难，事遂中止。迄今民间自种如故。因叹天下事，法禁日密，终成掩耳盗铃。 
　　105奉化县址，脉自西来，南面环河，东北多田，昔时亦引近城之河水灌荫。盖古者山林密茂，河道通畅，故山高而水清，农田亦无旱患，后因生齿日繁，日事开辟，山无草木，每遇暴雨，土泄沙走，河中淤塞，水无停蓄，偶值亢旱，田禾就槁，东北田主欲从南面大河开一荫洞，引水灌田；城内绅民皆不肯开，谓其有破城内风水，两造兴讼，县不能断，以其狱上。奉化绅民亦愿就质于余，皆赴署呈请。余曰：水利为重，风水杳茫，然非亲勘形势，不能悬断。两造遂请余亲临。余前虽两至奉化，究未留心，是日因请断狱，余乃细心采度。城乡观者不下万人。先观南面河道，后缘东北小河，度至西门城外，见奉化县基，形似飞凤，左右山如两翼，中间落脉如身。阅毕入城，至公馆，传两造绅士同坐馆中，问曰：昔日东北之田，何以不畏旱灾？答曰：从前河道纾徐曲折，下皆活石，每逢雨后，山溪之流不断，常月有余，农民亦从堤下开洞，引水灌田，每溪流未干，而天又降泽，是以不知忧旱也。今因穷民开山，致沙土入河，不能积水，溪流亦易沽涸，近年偶遇小旱，农人于河沙洲中开岩，车水灌田，然非长流之水，所灌无多。余曰：山已开尽，只仍将河道修好，更于溪流入河处，掘一沙岩，雨后沙满，集农人挑去，以便日后雨至储沙，则沙自不淤河，而河水仍足溉田。答曰：开河实忧经费不足。余曰：经费原难，然于南河开荫洞，修水道，亦需经费。答曰：费照田派。余曰：开东北河道，亦不过照田派费耳。随问城内绅士曰：此河淤塞想已多年，尔等必有传闻，此河未淤塞时，奉化城中人物必较盛，财源比较丰。有年老者答曰：奉化城内，在明朝时，科甲不断，殷户亦多，即至本朝城内科第，虽不如前，而读书之人，亦复不少，亦尚不脱殷户，风俗俭朴。天下县城，必有茶馆、酒店、土娼，惟奉化无之；近来风俗顿改，地方亦穷，茶馆酒店间或有之，虽无土娼，然妇女不肯守寡，每往府城，作富室乳母佣妇，如诸暨婆儿往省一般。城内人皆于乡间种田，而家仍住城内，户内不闻书声，街上堆积粪草，尚复成何气象。今东北人更欲于南面开河，恐城内风水益破矣。余曰：南面开河，未必遂破城内风水，东北河淤，倒于城内有碍。如将东北城外河道开通复古，既可以灌东北之田，又可以聚城中之气，水利风水，两有裨益，想诸君必不以余言为谬也。皆曰：大人之言，诚金石也；然奉化苦地，但虑经费不足耳。余曰：若使兴讼，亦要经费，尔等两造，各于有益处思之，则经费不难集也。我先捐钱四百千以为之倡，并制一叙写捐簿首，劝合县共捐，以培一县风水，想奉化之人，亦无他议。皆曰：诚如是，则奉化一县皆感大人之赐矣。遂兴工，未及四月而工竣。 
　　106八月，鄞县东乡大嵩场与象山县接壤，中隔海汊，灶地盐田，皆成稻田。海汊又长沙洲，近年民于沙洲上，又垦灶田。本地之人见海涂地广，开辟即成良田，欲报升科，以为民业。朝廷卖于民间，得价充饷，事属两便，遂往观焉，见海边各庙神像如一，因问：何神？有一孝廉答曰：沿海有十八斐，乃前代靖安海边，教民垦田，民思其德，故皆立庙以祀之，其实只一神也。余笑曰：古人教民垦田，我今教民升科乎。因谓本地人曰：辟此海涂，可成田数万顷，然必缘海边筑一堤，以捍咸湖乃克有收；筑堤之费，即出之分认开此涂田者，俟堤成田熟之后，有来要尔等报升者，尔等再各照田亩，稍出资以助朝廷，力亦不至于困。今闻其堤已就，田亦尚未升科。 

　　●咸丰八年戊午（公元一八五八年） 

　　107二月，赴严州防堵。时江、常已陷，贼围衢州府甚急。江山百姓最强悍，有带勇杨国正，巴图鲁游击也，先带勇驻江山，贼兵穿其勇号衣与百姓战，贼兵被执者数人，百姓见杨勇号衣，遂谓国正通贼；适国正以船送家眷往衢州，百姓皆曰：此贼船也。适国正所纳之妾，又是船上买来妇人，民多认识，皆指之曰：此娼妇也。遂掠取船上衣服银钱，并逐妇人下船。国正闻之，带勇追至，与民相斗。省中闻之，遂谓江山百姓皆反。抚军因余曾任江山，问余何如？余曰：江山之民，蛮则有之，反则信其必无。抚军遂差营官往查。差官回报：与民斗争，船上又有银两。遂出奏将杨国正军前正法，而仍虑江山民反，一面行文衢州镇道，即将国正斩首。余谓抚军曰：将官不谙军令，斩首原宜，但此时贼逼城下，所统之勇，又有数千，若其勇闻主将将死，先投贼以为内应，代主将报仇，国正未必可杀，衢州城外又添一股悍贼矣。抚军曰：所言是也，然则奈何？余曰：大人只提国正来省讯问，暂将其勇交与别营管带，既不虑有他变，又可将江山之事，澈底究清。抚军遂依余言。久而后知衅起号衣，悉中贼计也。国正不杀，江山之民亦终不反。时有镇台秦如虎，亦是金陵大营保升之员，盖为偏将时，数与贼战，股受重伤，故保升总兵。丁忧回籍，路过浙江，寓六和塔庙内。杭城协防局，奏明大绅督办。前侍郎戴醇士先生 【 后亦于杭城陷时殉难。】 与诸绅向余言曰：秦如虎，虎将也；大公祖赴严州防堵，手下亦无猛将，若得秦如虎领一军以为先锋，贼闻之必胆怯，总算我本地绅士，共请以随大公祖者。余乃商之抚军，中丞答曰：亦是有名无实者也；然出本地绅士意，亦只得邀与同去。余遂同如虎至严州，但日要添勇，以作亲军口粮，又要由伊给发，贼来究不能与战，可见将材实不易得也。余至严州时，先有游击夏宝庆，带五百勇驻此，兵与民因取常用物件，每相口角，不甚相安。严州、建德本余旧治，百姓皆来向余告诉兵勇滋扰，兵勇亦诉因偶借器用，非惟不与，更要恶骂。余一面戒带兵官约束兵勇，请读书数人至，当百姓面前告之曰：我与尔等皆只见惯澄平日子，此等用兵景象，从未见过，然我与尔等皆读书人，未见其事，总明其理。前人有言：兵者圣人不得已而用之；孔子系易曰：以此毒天下而民从之。兵为毒物，岂惟贼兵毒民，即官兵亦何尝不毒民也。孟子箪食壶浆，以迎王师，今日见有此事乎？即曰王者之师，秋毫无犯，亦不过修史者揄扬之词，未必果有其事。又况今日之带兵者，更非王者所储之人材也。我固当严饬领兵之人，毋得纵兵骚扰；尔等读书人，亦当劝本地百姓，值此时势，只好畧见宽些，如果兵勇行强，无所不至，我惟治以军法。其后，兵民于是相安。江山县民有牵牛，携带眷口，肩担零星物件，来下路逃难，路过严城。余偶遇之，问曰：尔乃江山百姓来此逃难者耶？答曰：是也。随问余左右人曰：是昔日做我江山段太爷乎？左右皆曰：是。江山人曰：若段太爷在我江山，我江山百姓必不如此。遂泣下。余亦不觉出涕，慰之曰：总是我做官人连累尔等百姓。因稍给钱文，流连久之而后去。自是，有逃难过严者，必来视余，皆曰：太爷知我江山百姓，与贼血战数次，岂肯从贼反者，何省中大宪皆谓我江山百姓反也？ 
　　108三月，贼见衢州城难破，分兵由龙游县灵山一带，窜扰处州府。处州陷，镇军周天授尾追贼后。大营又调明将军带兵二千救援衢州过严州。将军带兵失律，有流亡兵勇与之同行，沿途掳掠，并有妇人骑马杂行伍中。余问妇人：何以在军中，且有马骑？是以过严州时尚守分，至严州南乡大洋镇，大肆抢掠，用抬鎗伤人。至兰溪，与市民争斗。兰溪民强，鸣锣集众，执兵勇十余人，送至县署，强请县令正法，尚是本城绅士再三敷衍，将执来兵勇留署，市人始散。明将军又至县署不依，并云：市人殴伤兵勇，强掳银钱衣物。行文抚军，要将市人问罪，再赔赃物。兰溪县受此惊吓，遂病不能起，市上亦皆闭门罢市。县城绅士齐赴严州，请余至兰安抚弹压，余曰：现今每日过兵，若市店不开，则兰溪更不堪问矣。余遂赴兰，将兵勇释放，劝市人开铺，且曰：各店尚可听便，惟钱庄、米栈向来在兰开张者，不可有一店歇业。是日，兰溪县死，绅士皆曰：若非大人驾临，今日兰溪地方不保矣。余留兰溪两日，仍回严州。遇雨，乘船回严。遂委随行委员接署兰溪，亦曾任过此缺者。明将军追贼至桃花岭，兵果大败，并周天授之兵亦败。后追市人赔赃甚急，兰溪县详请着落绅士赔还。抚军写信询余，余回抚军信曰：兰溪绅士设公局以应兵差，其帮我地方官已属不遗余力也；若明将军兵勇所过之处，民皆思食其肉而寝其皮；日前兵民互斗，民固强，兵究非是，向非绅士周旋其中，祸几不测，我等虽未能酬其劳，忍听其受此罗织之罪，而不代为伸理乎？由是绅士之祸遂解。余自严城至兰时，将渡兰溪河，见河东乡洲上，尽是逃难百姓，余问曰：俱江山人乎？中多旧日认识者，皆曰：段太爷来也。皆放声大哭，哭声远震。一时河东西岸，即非江山人，亦相视而哭，余亦不觉放声大哭。时已初夏，天气将热，难民或搭篾棚于洲上，或泊小船于河边。余谓江山人曰：贼匪不知何日得退，尔久居于此，苦不待言，亦难餬口；现在运粮来衢，正乏船只，尔等移居河洲，或两家合并，匀出船来，去运粮米，稍给水脚，藉资餬口。皆曰：小民正怕当差装载兵勇。余曰：尔等匀出之船编成号数，送至余处，由余给米以算水脚，只用以运米，不许装儎兵勇。凡是江山之船，皆不准委员来封，每船上挂一「段」字旗号，使人皆知为运米之船。我至兰溪街上发洋布百丈，即由尔等自制旗帜，张挂船上。于是挂旗之船遍两河矣。日后贼中侦探，并疑此船为余所统兵勇。 
　　109四月，贼陷寿昌县城。先余至严州时，知贼必争寿昌城，以窥严州，将发兵往守。而浙江民不知兵，每以兵至多扰，皆不愿兵驻其地。寿昌县令遂同绅衿数人来余行辕，请毋发兵，本地民团必能保守。且寿昌苦地，贼未必垂涎，若用兵守，贼将看重，必来相争，总求大人救我寿昌百姓。余晓之曰：兵固扰民，然以御贼，究强于民团。绅衿遂同县令跪地哭求；必勿发兵；如寿昌有失，愿甘治罪。此时犹未深遭贼害，故不畏贼而畏兵，浙江风气大抵如斯。至是城失，县令一人来严，跪地请罪。余曰：尔前同绅衿在此痛哭时，早知有今日矣。遂一面飞报省中。寿昌去严只六十里，中间扼要，只杨溪一镇，离严城三十里，可以驻兵御贼。余防严州，统带兵勇不多。秦如虎一军，因余前知寿昌难守，调往防御；又以寿昌人不愿官兵驻扎，属其近寿昌界扎营，兵民果不相安。如虎亦畏贼至，遂借口去扎淳安，盖淳安亦恐贼至，而预先请去。保升都司王进修一军，余前两日已调往南乡扎口；惟卢■〈氵辰〉所带之勇，及严州守城兵勇，不过三四百人，一闻寿昌贼踞，各有畏心，皆议登城固守。余曰：三四百人，焉能守此府城？尽用三四百人往扎杨溪，使贼不知我虚实，或者贼尚犹豫不前，吾再设法添兵守城；不然，贼即来，立破矣。闻者皆惊颜失色。余曰：尔等三四百人，但陆续运军装及扎营器具往杨溪，使此三十里路上不断行人，由山后往杨溪，由山前回严州，贼必有人来探，使彼不知我兵多少，如此三日，我处添兵必至矣。乃严城先有贼探，知城中实无多兵，发兵数次，来破严州城。贼用兵最慎，探子亦多，兵行数里而追回者三次。又江山百姓闻寿昌城破，相与议曰：严州城无多兵，恐段太爷难守，我等皆往助守之。于是连帆而下，「段」字旗号徧严州城下矣。贼责前探曰：尔谓严州无兵，今日陆路三日不断，水路船只无数，非兵云何？遂杀前探。噫嘻！此日势险而不破，后人拥兵以守，而两次破之，事各有时耶？抑此时余运尚亨耶？ 
　　110五月，九江镇李定太自江西带兵来援衢州，号称十万，其实只七千人。李定太自金陵往援江西，江西肃清，遂放九江镇；至是，又奉命来解衢围，声势颇壮。余先委员远迎。李定太派差官来严，云欲到严，与余合兵防堵。余以严州城小，恐难安置，本城绅民，更不愿大兵之来，余遂前迎李定太商之，先尽地主礼，以犒其师之远来。定太答曰：前闻老兄用空城计，弟以为不过兵少耳；今来此，问本地人，老兄真空城也，其险与武侯当日同。余请驻扎杨溪，谓之曰：由此过河，即寿昌地界，以重兵驻此，贼必不敢来窥，则严州可保，而省城亦安。时五月大水，定太要于杨溪河中搭造浮桥，曰：行军必备退步。此未算胜先算败也。余见其志已决，不能不面为应承。夜回严城，与绅士商之曰：必搭浮桥，非惟一时无此多船，即有船，当此山溪洪水，亦随水而去；然浮桥此时之不能搭，只尔等本地绅衿可言，我地方官言之，彼必疑为推诿，尔等明日多备盐米菜物，以应兵勇食用，然后再请见镇台，言是奉余之命来搭浮桥；但段大人不知情形，从前官军在此防御徽州贼匪，搭过浮桥数次，夏秋之交，皆被山水推去，船只板片顷刻无存，此等情形，今绅民等在段大人面前说不出。绅衿次日果依余言，往商镇军。镇军踌躇者久，乃曰：要过此河，总须多备船只。绅衿回严又请余示，余曰：渡河船只何能不备。乃民间之船，早已远逃，今闻渡兵以代浮桥，更不愿往当差。此本首县应办之事，亦无从措手。余曰：即着各处搜拿，亦徒多延时日，岂能应期而具？我见城河岸边，破船不少，此等船未必皆破，当是弃空船于此，而搬运船上器具于岸，谓空船无用也。严州船匠不少，渡河只需篙浆，修之两日可齐，先告空船业户，船若坏失，赔钱数十千；船若还原，只算借用，篙浆亦给予本船。时五月大雨，城外河滩沙泥，常没马腹，匠人即在滩上修船，余常骑马往催。镇军催船差官，每日于河边见余，叹曰：只有大人一人办事，亦太劳矣。船齐后，李定太于是督兵渡河扎营。 
　　111一日，有夫妇两人来辕喊寃，跪诉：夫妇撑船度日，前日摇船下水逃难，有人跳上船来，头戴翎顶，似营官模样，先口称搭船，腰间带刀，将船户赶上岸，只留妇人在后摇船。见其意不善，将船摇近河边，浮水上岸逸去。营官遂自摇船下来，夫妇亦由陆路而至严。今见船现泊河下，故来喊寃。余问：赶尔上岸人，犹在船中乎？答曰：未见。余曰：无质证，何以明白？余随差人同夫妇往认船只，告之曰：现是何人看管此船，即将其人带来见我。差人带至，乃是严州河下管厂船差，云：是前日徽州防堵张大人差官，自衢州探军回严，将船卖与小人。余曰：此人尚在严城乎？答曰：船钱尚未付清，人犹在此。余命人同船差去，将差官带来。差官知事已破败，遂狡词以问夫妇曰：我搭尔船，何以不肯摇船？我正思禀知大人究尔逃差。船户曰：我怕尔刀。曰：尔妻何以亦逃？答曰：当大人面前，尔自明白，我亦不言。余问船差曰：彼将船自卖于尔，尔亦不问伊船来历乎？船差曰：伊言船在河中，无人看管，是以摇来，只得变卖。差官大言曰：差官是为张大人探听军情，地方官不办差，而反帮船户辱差官乎？余忿极，以靴踢其首曰：我要取尔狗命。尔思强奸民间妇女，差官尤加罪一等。今先杀尔，再告知张大人。差官乃以头叩地曰：莫说差官，大人督兵在此，即红顶亦可法治，非严何以营兵，只求大人开恩。余曰：真狡猾贼，今思只办偷船罪矣。但船户如愿领船去，即是尔之福命。余遂命夫妇同去，查船上器具。差官腰间有银数十两，余交县管押。差官恐余治其罪，乃将银私托兵差买船户领船，兵丁差役骗船户曰：速撑船去，尔夫妇幸遇段大人故能讼胜；不然，张大人差官岂是好惹者。夫妇得船，已喜出望外，遂不来见余，摇船而去。兵差告余，余曰：便宜此差官。遂放之去。后乃知船户只得船，并未得银也。叹曰：到底民愚，近官者多诈也。张小圃闻余责其差官，赞曰：段镜湖真有胆识我亦心钦。 
　　112严州城北山中，有一遂安秀才，坐馆训蒙。一夕，梦中有人告曰：尔亦颇知奇门，今段大人至严州防堵，日夕筹划御贼，尔盍往助。门生中有述其语于余，余属其同门生来见。秀才，朴实人也。余问：何以御贼？答曰：生员亦曾梦中问神，神言：但按奇门分列五方，别旗色，每日于教场上训练百人，贼必有人来探，见此旗色，自不敢来严。余又命兵丁、勇丁每人日至教场操练，于一百五十步外，悬一小袋，盛以石灰，有击中者，赏钱以示奖劝。兵勇材官，踊跃奋击，每日习练鎗炮之声不断。贼是年果未来窥严州。谓非神力，何以相去六十里，又明知无兵而不来？谓神力可恃，何以后数年竟使严州蹂躏若此？噫！吾不得而知之矣。 
　　113兰溪有桐子滩，下有施家滩，每逢水涸，过滩船只拥挤，多雇小船拨运，习惯因而射利。或值岁歉，则米谷不许下滩，以讹索商贾，久之遂至抢刼行李矣。自军兴以来，抢案更多，时有贩猪商人过滩遇抢，来控于余。余已久知此地抢案官不能办，遂带兵勇往查，顺路看南乡团练。大洋蒋姓留余午饭。 【 其子年方弱冠，已食饩矣，亦出陪余，余心爱之。今闻其家已毁，父子俱殁，岂不甚可伤哉！】 午后，至桐子滩，见行刼之船，多泊北岸。时贼尚踞寿昌，故行刼者亦肆无忌惮。余兵勇在南岸开鎗，而无赖之徒，亦从河北开鎗。兵勇寻得数船，摇过北岸追之，无赖始奔入大村不去，再着人至河南请余。余知此乃张姓，读书得功名者亦多，平日多不肯还钱粮，年稍歉，则首告灾荒，故无赖尤多。余至门，亦无敢出见余者。余命兵勇大呼曰：不将行刼者送出，则放火烧尔一村。乃有老年数人出跪于地，求余开恩。余曰：尔处犯法久矣，将行抢者送出，不毁尔村房屋，即是开恩。年老者曰：此辈无赖，刻已远遁，求大人宽限一二日，老民合村之人，必拘犯人到案，以保一村。因泣曰：若辈平日总不肯听老民之言，知有今日久矣。余曰：我知尔姓读书之人很多，取功名者不少，何以平日皆不知守法？此等无赖行抢，皆读书人平日不加约束，有以致之。老民叹曰：大人之言，何尝不是，今闻大人金训，皆知之矣。余谓老民曰：尔等勿自欺，尔族不遵王法久矣，三日不能将犯人送出，勿悔。老民曰：诺。余同兵勇又至施家滩，入施姓宗祠，传宗长至，命其将抢犯捆送。施姓宗长亦愿遵办。兵勇已将河上行刼小船二十余只驾之回严，余亦由水路回严。三日，张、施二家，共送抢犯七名来辕，余将就地正法。严州有与余相善生员谓余曰：此辈杀之不足惜也，但此等时势，杀之不能尽；大人以好生为德，生员与两姓相识者，亦有正派人，大人请缓数日施刑，使此辈家小恸哭而求族中正人，誓痛改前非，正人肯来具保，则大人宽其一死；如正人亦不肯保，则是罪无可逭之人矣。如此，既可使两姓知感，又见大人用刑非滥也。余从之。后数日，两族果来保出五人，只有两人，族中亦不肯保，余遂就其抢处杀之。远近闻之，皆喜曰：今皆无忧此滩难过矣。 
　　114余因寿昌贼踞，命兵勇于近寿山扎营。我既可以窥贼动静，贼必望之而心疑。忽一夕，寿昌贼遁去，盖因李定太兵既渡河，余又命扎营山上，不知我兵虚实，故遁。王进修兵于山顶，夜望见贼退，亦不敢追，清晨使人窥探，城中贼果遁。进修又自进城往探，乃飞报余知；余即飞报省中，并以王进修来字呈抚军。抚军即将原字示知同寅，进修之叔冠三，尚恐是进修径禀抚军，而未知系余转呈也。省中皆知寿昌贼退。次日，李定太乃有文书报省，夸张战功。省中早已知之，定太由是不悦进修。此军中争功，自来积习也。 
　　115余以寿昌贼退，一切善后之事，不可不预为布置，乃寿昌前令已不回任， 【 固】 【 [因]】 委随员置理寿昌，亲临其邑，以观实在情形。但见居民扶老携幼，或负担，或牵牛，络绎来归。童稚牵衣，伛偻呼号，不绝于路，余目击情怆者久。入城，街市秽不可闻，时又炎热，扑鼻即作呕吐。盖贼匪所到，无论牛、羊、犬、豕，无不杀以供爨；而皮、骨、肚肠，一切皆抛弃地上，食有盈余，亦弃之地；大小便又不择地，致逐臭青蝇，扑面横飞。余叹曰：作践一至于斯耶！常平仓内谷子尚未抛散，余命县令量数申报。余未至县之先，已有营官在此出卖，四百文钱，任民挑一担，至是乃止。民家谷子，营兵一概封之。余曰：兵原卫民者也，何可如贼之强占民间财物。乃令分其谷为二，民留一半，兵取一半。忽东南城外农民数百，执香跪地，诉称：沿河田亩，恒年栽秧，后河中老堰，向系照田出费，修好堰坝，堵水灌田，以防天旱；今年栽秧之候，正值贼扰，小民多是夜栽秧，扰荡之余，谁能出费以修河堰，若再天旱，秋成无望，更不能活矣。现在城中尚有谷子，求段太爷发两百担修堰，小民可望活命。余谓农民曰：我饬寿昌县督修。农民皆曰：非段太爷，恐无人肯管此事也。时新委寿昌县在侧，余谓之曰：即将常平仓谷另提三百担，以便修堰，使穷民亦可借工以糊口也。时佐贰教官闻余至，亦俱回县，惟一教官姓宋，系宁波人，前曾在宁波见过，不肯出城，死于学宫。 
　　116诸务粗定，余将回严，绅民请曰：大人至此，寿昌人闻之来归者，已十有五六，再驻一日，则寿昌百姓，尽归来矣。余遂再留寿昌一日。王进修备饭，吃饭之时，蝇扰难堪，余曰：热甚须浴。至后园，见有铜钉精致红漆木盘，狼籍弃地，盖以喂马者也；命兵勇负往河中洗净。告之曰：晚间烧水，送至河边沐浴，倒比城内干净，今夜余即宿河边矣。兵勇从之。夜半后，进修恐河边过凉，复请至公馆安歇。次早，余往城外，周阅贼扎营盘，谓随从营官曰：贼之用兵，亦甚周到也。午后，见寿昌之人来归者，若鸟之投林，余遂回严。 
　　117六月，贼退，衢州围解。余谓江山人曰：可以归矣。江山人泣曰：前衢州道台，疑我江山人反，今过衢州城下，不知道台许我等归否。余慰之曰：我送尔等回江山。遂同往衢州。路过兰溪，绅民多来迎余者。惟江山百姓，无论男妇老幼，皆执香跪船头，向余坐船叩首。至衢州城外，有浮桥一所，乃贼围衢州时，镇道所设，以便兵勇渡河，与贼交锋，有重兵守之。虽贼已退，而桥设如故，守兵如故。江山之民由船回家，必历设桥之处，而桥仍经道台关锁未开，江山人皆谓道台不准放伊等回去矣。余进衢城，与镇道及各领兵大员叙防堵苦辛，徐言及百姓遭难之惨，因问：何以将浮桥横架河中，以致江山难民不敢回家。道台惊曰：贼围城时，原曾出示，非道署有令，不准开桥，今贼退数日，无人言及，我亦忘之。余请其速开，使江山之人好早回去。又念江山乃旧治，百姓遭难如此，必亲至其地以观情状，遂骑马往江山。见西安治内田尽荒芜，江山之田，皆民偷插，沿途民房被烧毁，树木凋伤，残破满目。将近江山县十里以外，有一处村庄，接连四五所，树木清秀，田禾亦饶，余心异之。偶值绿荫处，余下马流连，有献熟鸡蛋一盘，茶一壶，茶杯数个，恭立树下者。树阴处已先设一椅，请余坐。细言贼驻江山，攻衢城情形甚悉。始至时，大言不惭；后数攻衢城未下，又言曰：昔在饶州遇饶妖头，今在衢州，又遇饶妖头。 【 所谓妖头，盖指饶枚臣。】 既而又述贼言曰：闻严州更有一姓段人，在此防堵，此人到处，民皆为兵，尤不易破。余复问献茶者曰：尔村中何独贼不骚扰？答曰：小人开一药铺于村中，畧知行医，当贼至时，店乃开张如故，有贼首至，问小人平日何为，小人直言告之，贼首遂教小人当伪官。小人答曰：家有老母，不忍远离，大人已驻我江山，不日衢州城下，我等皆大人子民，为民为官，皆一体也。贼首喜，故不以伪官相强。更谓小人曰：我不强尔，恐尔仍不免扰害。小人转求曰：大人必须保卫小村。因给小告示一张，属小人贴之门外，人不敢扰。小人又求曰：相近村庄，皆小人本家，及邻里亲友，俱仗大人保全。又给告示四道，所以小人近村亦获安全。当衢城贼将退时，前三日告余曰：至某日尔当避居山。小人从之。未避之家，间被掳人，至贼退，然后知之。此贼首亦算好也。余顾近村树绿禾青，因叹曰：草木亦关气运，此理从何处说来。至江山进城，百姓焚香跪地，不计其数。有一差役，余任江山县时，余曾杖之数百，此时亦执香同跪。余惊讶之，问曰：尔犹不恨我耶？差役叹曰：当时且不敢怨，况今日耶。入城，见县署已毁，街市半毁，民房半存。余昔年拨小罚款为养济院，添造房屋数间，幸犹存。孤苦贫民见余至，亦跪迎。余门生王姓房屋尚宽敞，伪翼王即在此打馆，余此时亦馆于其内。次日，告城中绅衿曰：贼虽退，恐本地亦有土匪，且来往兵勇不绝于路，尔等团练仍不可散，此时费用原难，然非团练，恐尔等仍难安处。严州尚有粮米，我帮尔等百担，给养济院贫民，余作团练经费。住江山两日，乃由水路回严，谓严州绅衿曰：衢州贼既远退，我不久即当回省，严州贼之未来，何尝非蒙神庥。日前我与诸君在城隍庙中求签，签示可谓语重心长也。今贼虽暂退，未必遂不再来，居安尚恃神灵呵护，府县两城隍庙，久作客兵公馆，践蹋不少，诸君当敬慎勉力修好。我先捐钱百千以为之倡，诸君好劝地方相助。要思贼若来严，家室且莫保矣。何有资财？更向人说：有能捐钱至百千，余照军功给功牌，以示奖励。 
　　118宁波码头向有钱贴之名。钱贴者，因当年宁波殷富富室所开钱庄，凡有钱者皆愿存钱于庄上，随庄主略偿息钱；各业商贾向庄上借钱，亦略纳息钱，进出只登帐簿，不必银钱过手也。民间日用，亦只到钱店多写零星钱票，以应零用，倒比用钱方便，免较钱色也。尝有以钱换票而贴水者，以票钱之便于用，而钱庄又系富室所开，不虑票钱无着。故宁波商贾，只能有口信，不必实有本钱，向客买货，只到钱店过帐，无论银洋自一万，以至数万、十余万，钱庄只将银洋登记客人名下，不必银洋过手。宁波之码头日见兴旺，宁波之富名甲于一省，盖以此也。自军兴以来，宁波捐项最多，而省中犹谓其少，以富名太大也。我尝言宁波虽大，而宁波码头实空，只有帐簿，不见现金。譬如年久老树，外面枝叶虽茂，其中本质已空，遇大风暴，立见摧折。省中同寅皆掩口笑。后因码头日空，庄上存钱日少，以票取钱，必出贴水，其始每千不过贴水五十文，渐至百文；以后竟至四、五百文。夷务以后，有贴水名目，官厅乃禁止铜钱出境，而贴水如故。有人言庄上起利，则存钱之家，自然日集市中，市中银钱日多，则钱贴自平。官厅乃着令钱店竖庄。竖庄者，起利也；利起而钱贴果平。余在宁波时，亦尝劝钱铺竖庄，乃借钱通商者总以竖庄为不利，并造作谣言，疑余有钱存庄，故利于竖庄。自余离宁波后，遂永不竖庄，钱贴日增，票钱买货，市价日长。东乡史致芬曾以聚众滋事，充军广西。广西长发贼起，逃归东潜湖，复聚向日滋事之人，谓米价之贵，总由钱贴之贵，遂以平米价、钱贴为名，率众来米栈钱庄讲理。讲理其名，乘众抢刼其实。乡民聚众来城滋事，地方官不能不出城弹压。时鄞县抱病，宁波府兼护道印，往城外大教场弹压。东乡人众，鄞县闻之，挥汗而言曰：本府出城必不讨好，彼见段大人常出城压服众人，非段大人而敢如是乎。本府果至教场，被乡人将官轿打碎，史致芬犹场护本府，故未至受殴。乡人毁轿之后，遂欲乘众抢刼钱栈。时城内有团勇孝廉李厚建带勇往御乡众，施放鎗铳，连毙数人。乡众始退，放火烧毁教场演武厅，声言：钱贴、米价不平，尚要入城放火。故宁波震动，禀请抚军求余至宁波戡定此乱。余谓宁波人曰：此一节，余久料必至闹事，今果然矣。遂与同赴宁波。文武员弁，俱迎之西门外。入城，馆考棚内。宁波绅民陆续来见，余与之商，皆谓：史致芬罪无可赦，然所居在东潜湖里陶公山下，地势险阻，东乡出洋捕鱼之民，皆其羽翼，性尤凶悍，若用重兵，昔年东潜湖石山衕事可为殷鉴。惟利瓦伊镛父子谓：此系罪魁，非铲草除根，终有后患。余曰：浙省重兵皆在宁波，尔思宁波之兵可任用乎？外府无兵可调，目今浙江、徽州防堵，每月需饷二三十万，岂能筹及宁波？我原知非用兵不可，然子试思之，非惟无饷，且无兵也。利瓦伊镛父子无言。余曰：再熟筹之。利瓦伊镛父子告退。时宁波府志在报仇，利瓦伊镛父子日耸恿用兵，然宁波府亦自知用兵之毫无把握也。绅士大众皆曰：李氏父子之言，不可轻听，只要可以消案，史致芬不再滋事，总以不用兵为上策。余曰：只要史致芬肯到案，许其不死，案亦不难销也。余知卢■〈氵辰〉平日与史致芬相善，使其自往陶公山谕之。谓之曰：尔往劝致芬投案，致芬必以周祥千为疑，尔晓之曰：昔日周祥千烧毁衙署，是已经奏明然后用兵，又有羊庙一节，案无可销，故祥千虽自投案，而仍难免于罪；今尔案尚未出奏，可由省中办理，即烧毁演武厅罪名甚重，然是日乡民被戕者已有六人，固可以死者抵案，断不致办致芬死罪。但必致芬投案者，庶可平众人之心，而免日后生波也。卢■〈氵辰〉往谕，致芬果疑，反复开导，致芬始自揣曰：我固知段太爷不欺人，我再与本地众人商之，必段太爷亲至陶公山，当面一约，大家放心。尔暂回城，我与大众商量明白，自有人来城，呈请段太爷亲临。卢■〈氵辰〉回来，向余细述，且曰：必来请老师去也。越二日，果来请。陶公山人并在城内定一戏班，备酒席，并买香一担，大约众人执香跪迎也。事已说定，余行有日矣。李氏父子谓宁波府曰：大老爷办此事数月，愈闹愈不能收拾，今段大人不过数日，土匪来迎，唱戏饮酒，俯首赴案，省中各大宪闻之，亦觉面子上太难为情。且此等土匪闹如此大事，而投案即许其不死，来年未必不更滋事。宁波府大老爷实任也，段大人来年可以不管，大老爷总走不开。今陶公山定明日唱戏，迎段大人，今晚必无防备，我即今晚带勇潜往陶公山，出其不意，史致芬必成擒矣。明日段大人起程时，我已将犯人拿到矣。想段大人亦不能说我等所办不是。但此事切不可外露风声，即段大人来问，亦要秘而不宣。卢■〈氵辰〉颇闻其风，来与余言其事，曰：果如此，既使老师失信于陶公山，且事必决裂，不可收拾矣。余随往府署问之，宁波府谓：毫不知因，决无其事。余又往童薇研家问之，亦以为不知。余亦信为必无其事也。次早预备赴陶公山，市上纷传李厚建已带勇夜去矣；顷刻，又闻李家带往之勇，有败回者矣；辰巳之交，有人来告：李厚建已被陶公山拿住斩首，并将首级悬陶公山欣家祠堂门前示众。余问：何遂至此？答曰：厚建所带之勇多闽人，平日无赖，一旦当勇，到处骚扰，昨夜赴陶公山，沿途店铺，强买食物，人已恨之；黎明至陶公山，史致芬已着人探望，见湖中船进，湖边路上又多人行，探者问：自何来？答以：自府城来。即报知史致芬。史致芬疑曰：段太爷来，必不肯带多人，今其行迹可疑，若非段太爷来，必有诈也。探者再问，厚建之勇遂开鎗。致芬登山望之曰：事变矣。致芬自毁演武厅后，湖中亦备炮船，以防官军，是日船虽架在河上，并未装子药，为已允投案也。当闻李勇开鎗，船上人再装火药入炮，未有铅弹。先放空炮，李勇犹未遽退；后从腰囊取散钱和火药，装入炮中，一声炮轰，钱飞如雨，向李勇扑来。李勇逃遁，湖边路偪，厚建登山而逃，陶公山人鸣锣追之，厚建颠，遂被执。其勇逃回，因昨夜讹索乡市，市人恨之，于其归路桥梁尽行拆去，口中谓是防陶公山人过来，心中实欲陶公山人杀此乡勇也。余闻之气塞胸膛，口不能言者久，徐乃曰：宁波人请我来办此案，竟使我不能作主，我惟有听宁波人自闹，回省而已。遂至各处辞行回省。傍晚，闻乡勇死者数十人，无赖将死尸扛回，要寻团练董事陈禹门家滋闹。盖乡闹李姓，而利瓦伊镛谓我子已死，再唆无赖寻陈姓也。余亦置若罔闻。次早出西门，至官埠码头官厅。陶公山人扬言：段太爷亦欺人，莫怪我百姓作反！将合众入城，先烧李家房子，后烧衙署，再烧庄栈。宁波城内闻之，皆大惊惶，遂有乘机滋事者，倡言我城中众人先烧李姓房屋，莫待陶公山人来。城中绅民以及铺户俱闻是言，更觉惊惶，同声大言曰：若段太爷竟回省城，则此事更不得了。有人曰：已早出城矣，或者尚未登舟。众人曰：我等同去留之。于是蜂拥蚁奔，赶至码头，绅士当前，众人拥后。余正坐肩舆将登舟，众人望见，喊呼声喧曰：是段太爷轿也。亦不由分说，众人合拥余轿倒行至西门。余谓大众曰：我此时亦走不脱，何必将轿子倒抬。于是乃顺行入城，仍至考棚内，只听辕门喧呼曰：此事总由李家父子，我等惟有同去烧他房屋，方得无事。又有人曰：是与本府商议，我等即将本府抬去，当面烧毁李家房屋，再将本府抬往省城，换一个好的本府。余闻之，又至辕门大喝众人曰：如此行为，又与东乡人何异？众人遂渐渐声低，内有不法之徒，从中播弄，小语曰：本府现在考棚内，我等俟他回署时，连轿子台去，段太爷并不得知。中有与本府相善者，飞奔童宅告知情形，且曰：必多邀城中绅士，共到察院前，向众人说开，不然，本府今日必不得了。顷刻间，绅士共聚童宅，约齐共赴辕门。童薇研思之久，谓众人曰：还是听段太爷对众人说开，大众当段太爷面，总闹大事不出，若我本地绅士上前，若辈胡言乱语，恐反激出事端。余见众人渐散，其不肯散而嬉笑胡语者，不过数百人，余曰：我今早尚未吃饭，此处亦未备食物，余将往府署早饭。府署幕友与本府少爷写信本府，有曰：看此光景，宁波府一席，断坐不成，不如早请段大人委人接印，以塞众口。本府即将此信示余。余笑曰：署内正在此调停也。遂执本府手与之同行，出辕门，上大街，过鼓楼，进府署。众人环视，幸未拦阻。受府署饭，仍回考棚，众人皆散。余劝陈禹门给乡勇死者殡殓之资，众人遂安。又着卢■〈氵辰〉往陶公山劝史致芬投案。史致芬不信，口出怨言。利瓦伊镛更不甘心。陶公山人亦自知罪无可解，尤毫无顾忌，将湖内炮船放出湖口。时秋汛捕鱼之船，尽未出洋，间有先期出洋者，闻李厚建死于陶公山，亦皆将船摇回，来顾家室。此项捕鱼之船，平日惟致芬之言是听，遂挟众人曰：事已至此，若官军再至陶公山，我东潜湖内人家无遗类矣。现在浙省徽宁两处防堵，必无他军调来，宁波府城虽有六营，营中弁兵多与我相善，许以我等入城，只报李家及本府衙门之仇，若平钱贴米价，于营中亦甚有益，营中只不出来与我等为难，我陶公山人亦决不与营中为难。段太爷所信用者无非广勇，我再使人勾引广勇，多结以利，当亦可得。而今只将湖内炮船及捕鱼出洋之船排列湖口，且掠近村富室以充军粮，多买夷人洋炮，安置船上，再看机会。目今天下扰乱，我等若得宁波府城，亦可占踞，以待时而动也。余闻之，叹曰：莫谓土匪妄动，所算亦合机宜。遂往见张铁峯先生曰：先生虽居城内，湖边岂无董事与先生善者？望先生晓以利害，使其劝各渔户出洋捕鱼，无助史致芬为虐，往后史致芬虽造弥天大祸，亦不与若辈相干。先生果邀相善者，使其往谕渔户出洋。史致芬骂曰：我本谓进城不烧伊家房子，今乃潜使人来煽惑众人，老囚徒我先将他擒来，尽行烧其房屋。人回先生，先生不敢告余，潜避西乡山中。余后知之，怒曰：狗辈真无礼；铁峯亦宁波人望，乃敢如此乱言，真罪莫能容，宁波人亦必同恨，今非用兵不可矣。着差邀城内绅士来余馆，商议用兵之费。绅士亦不敢来，恐史致芬知之，则祸先及己也。但对去差曰：省中不能供我兵饷，尽人知之，段大人既来宁波办理此案，饷自出之宁波，此时却无人敢来出头，以撄史致芬凶锋，悉听段大人一手办理，饷自有人供应。余曰：银钱出入，总要宁波议一正派人来馆经手，事由我办可也。乃着人传布兴有来馆，着其雇勇四百名，议定口粮。次日布良带又自温州回来，余喜曰：事可济矣。亦令其添勇四百。又有绍兴人带勇三百来宁听用。宁波六营，只调余前在宁波教练二百名。余议东门外大教场扎一营，后再添兵滚营而进，以渐逼近东潜湖。时署宁波提军阿灵保，乃由处州镇调来，旗人也，惟日以唱戏为乐。 【 提军亦能唱。时宁波城内有两徽班，班中子弟有喉音清亮者，提军邀入署中同唱，提军亲执板鼓，或提军自唱，则班中子弟称赞不已。并词曲腔板，及出台模样神色，一一请提军指教。班中有名九子者，小旦也，喉音颇好，入署同提军唱时尤多，虽提军眷属，亦不避忌，九子并与之同坐同唱。提军又吩咐两班，外边有戏则往外边唱戏，如外边无戏，不妨日赴署内演戏，不过较外边戏价略少，班中子弟自无不乐从。】 自大教场演武厅毁后，绅士中有言及此事者，提军答曰：昔年盐粮两案，善提军在宁波，一心保护百姓，至今人犹思之，后因文官衙门动言整顿地方，兴师动众，与民为仇，以致众怒如水火焉。官兵大挫于羊庙，即如近日平钱贴，平米价，亦非无礼取闹也；地方官正宜早为调停，乃又不能调停，至百姓聚众，而又不能解劝，竟使我营中演武厅烧毁，我营中反得不是乎，罪宜文官当之。是以提军听信营弁，谓陶公山人决不与营中为难，是以漠不关情，坐观成败，且暗中通线，以讨好于陶公山人。坐署冷笑，谓人曰：我尝从军多年，颇知兵机，乃不同我商议，宁波有城不守，翻在城外扎起营盘，岂不可笑。宁波绅民乃共议军饷，照前大捐数目，以六成分认，计数十八万有零。营中又暗与布冷语，谓此钱终是白花，城中自有以其言为是者。时史致芬猖獗日甚，率众抢刼湖边杜村。杜姓家富，钱最多，致芬手执大旗，挥船儎钱往陶公山。人言抢钱十余万串，虽未必如此之多，大约不少。杜姓亦赴辕具呈，余告之曰：尔家如此多钱，被人抢去，何不练勇以堵之？将来我兵至东潜湖，尔击其首，我击其尾，史致芬可擒也。史致芬又使人抢掠大嵩营军装。大嵩有城有营，有都司守之，明备倭寇者也；亦海边要口，故军器火药常多储于此，俱被史致芬抢往陶公山，并炮位亦皆移去，人言并有营弁押送。自是史致芬声势日赫，更出湖刈取田稻，有人阻止，则并其家抢之，愈抢愈宽矣。一夜有出洋捕鱼钓船两只，船舱已儎火药，又入城来运，只留两人看船，被余兵勇拿住，火药盖营中偷卖与史致芬者也。余着兵勇将两船摇至城边，将看船两人带入考棚，问明情节，亦不根究火药，以安营中之心，留住两人，使其寄信回家：凡属陶公山人，只要不同史致芬一路行刼，就是良民。现当出洋之时，何不各自捕鱼。且告尔家人：果尽出洋，我仍将船还尔，听史致芬终无好处，速将捕鱼业事运至船上，向江东米栈量米数担，即可出洋矣。家人得信果来，余又当面告之。又使人告知江东米栈，但有陶公山渔户量米出洋，无论有钱无钱，皆许量米。越两日，其家果来放船出洋，余即放两人同去。由是陶公山人私相议曰：段太爷劝我等出洋，并不与我等为仇，我等何必在此打掠。遂皆渐有出洋之志。史致芬知之，谓众渔船曰：我今闯此大祸，当初亦是同大众商量，今事如此，而尔等乃思出洋，我原不能强留；但出洋必过宁波大教场，现扎营盘在此，日中必不容我等过去，当于夜间，我率炮船在前，尔等渔船在后，我用炮轰其营盘，尔渔船在后吶喊，夜深黑暗，彼不知我军多少，营盘必溃退入城中，我即乘势入城，不难；万一不能，我亦从尔等出洋矣。特出洋不得遂回，岂可不多备经费。暂缓数日，于近湖左右掠取粮饷。于是又于羊庙一带掳掠民财。余谓布兴有兄弟：史致芬若从陆路出兵，我犹虑尔等不能取胜。彼恃炮船之勇，从水路而来，以广勇当之，其胜可必。遂出师至羊庙与之战，用水陆两路进军，余自压阵。离羊庙约二里许，但见烟障蔽天，炮声震地，陆路兵勇俱各股栗。余谓左右曰：今日恐亦伤广勇性命。至羊庙，战已胜。广勇无伤，打死陶公山两人，受伤倒在河边地上两人，逃奔被获者七人。讯之，则不肯认为陶公山人。余笑曰：如此无用，即陶公山人，我亦不杀。谓受伤倒地者曰：归语陶公山人，各归本业，史致芬终必为我擒也。遂带兵勇回宁波。向疑捐项白花者，是日见余自羊庙回，叹曰：是我等向以小人之腹，度君子之心也。今日见段太爷亲身出阵，宁波许多武官都安坐城中，真令我感激无地也。自羊庙前经广勇打败，渔户皆思出洋。史致芬乃谓渔户曰：今我亦随尔等出洋矣。一夜三鼓后，余已睡矣，忽闻城中炮声不绝，有人来报刼营，广勇尽出城往救。黑暗中，但见炮子如火龙飞来，幸皆飞过营盘，不曾伤我兵一人。营中兵官有欲出营盘走者，广勇曰：营盘必保命死守，营盘不失，命尚可保，谁出营门，我先杀之。史致芬陆路兵亦来，广勇自营中望见，放鎗击之。适城中救军亦至，陆路兵乃退回。余先安营炮时，东面六位，原以防史致芬兵来也。是夜史船上连开数十炮，广勇一炮不开，只将炮口向史船开炮处，一炮击中史船炮药，一刻火发，人船俱伤。史致芬浮水上岸，逃回陶公山。叹曰：我击彼营，一炮不中；被击我船，一炮遂中，此中盖天焉，不可与争矣。众渔船遂于是夜出洋。致芬大恐，谓欣成焕曰：我与同起事，今性命莫保，事犹小也，将来连累陶公山人家室莫保，将若之何？现在广勇锋不可当，然未必不可以利诱，我不敢入城，尔潜混入城中，寻一密处，许广勇以重利，只求广勇不出死力，再延两月，彼必军饷不济，然后再想出路。我前原言不肯累及宁波营中，然今已如此，亦难顾及提军。火药房是都司掌管，尔带人入城，夜深，带一火罐，扒上火药房，以火罐抛入房中，火药一发，城中必乱，广勇肯为我出力，善矣；即不然，我暗约多人，亦可抢入考棚乱刺，事纵不济，尔果行之，我亦死而无悔。一日傍晚，欣成焕混入城，潜藏向来相识之广勇楼上，即有人来告余，余着家丁带勇往楼上擒之，其一欣成焕，其一欣姓，与致芬莫逆交也。余亲问供。其始不认，其后亦言是致芬着来。余将解往慈溪监禁，以待拿住史致芬，然后施刑。童薇研夜至馆中，谓余曰：此等人断不宜留，幸为大公祖擒住，不然，满城人皆遭毒手矣。薇研去后，余即押赴城内小教场行刑。尚未回馆，只闻正街声喊：有人在火药房瓦上扒响，赶上则屋瓦扒开，人已逃脱。余于是城内搜索，不许容留陶公山人；凡陶公山人，不准入城。自是陶公山人亦归怨于史致芬，势日孤矣。乃于湖口四港地方，筑一泥城，河边排列炮船，以防官兵进攻。史致芬恐离东潜湖，必有人暗算，因余有赏格悬示各处，拿获史致芬送案者，赏银二千两，故史致芬不敢逃遁，筑城以为死守计。余谓广勇曰：史致芬守湖口，不敢遁矣，我再破泥城，致芬可擒。河边之船，前日经吾打败，今吾长驱而进，彼船皆惊弓之鸟耳，势必望风而靡。炮船一败，泥城可破。布氏兄弟当先，炮船亡命之徒，犹开炮与战，久之乃败，弃船以逃，获住两人，遂乘胜上岸破泥城，致芬仍归陶公山。余至四港，见泥城已破，遂欲乘胜往陶公山；广勇谓恐天晚，竟回府城。布兴有请余亦回城，余曰：今日回城，旷日持久，恐史致芬遁也，我与尔今夜即宿于此，明日定破陶公山。布氏兄弟见余不肯回城，亦留亲信丁勇数十人，伴余宿四港地方。时民房多被史勇日前烧毁，即以布棚铺地，于近村取农家稻草垫之。又于路烧望火数处，红光烛天，以惊陶公山人。余问：广勇何以不待令而遽回城？布良带叹曰：当勇几个好人？若辈以两战皆捷，今遂进东潜湖，擒史致芬，则事平矣；事平，必停口粮，又欲再加口粮一月，乃肯前进。余亦无言。次日有人言史致芬已逃，陶公山人亦迁避一空。余曰：拿住史致芬尚有赏银二千两，不进则广勇前功皆弃矣。布氏兄弟虑进湖勇太少，余曰：我之亲兵皆在此，余已约顾家练勇从山后进；且闻致芬已逃，又复谁来敌我。遂水陆并进湖口。居民久已搬避，然兵入险地，草木皆兵，望见两边林木，总疑史致芬或有埋伏。至湖口转曲处，营中兵有随来者，又忽起谣言云：后路有史致芬兵来剪尾。余曰：今已至此，即有兵剪尾，亦必抢进湖口，方有生路。余再使人探之，所谓剪尾，皆谬言也。然湖口过坝，坝夫已逃，船不肯进。余喝曰：我有兵勇在此，岂不可暂当坝夫。余自下船牵绳，顷刻进湖。广勇由水路而进，余带亲兵由陆路进至陶公山会齐。示曰：擒住史致芬，毁其房屋，欣姓家祠，乃前悬举人首级示众处，亦不可留，余皆存之可也。湖边路险而窄，凡乡市民房，皆依山临水，高下曲折不齐。至山后，望见委员带顾姓团勇至。顾姓之勇，望见余兵，疑为致芬兵勇，却步不前。余曰：速张吾旗，使彼一望而知。顾勇遂进。将近陶公山，有湖边市镇，抱山临水，绵延数里。余至其中，街路甚偪，后面忽火起，前面街道尚远，亲军曰：恐是史致芬暗算，速回军。余遂将马头勒回，从火烟中冲出，尚未受伤。余问水军现在何处，皆曰：水军已直抵陶公山矣，陆路迂，故尚未至，今前路四处火起，不能前往，只可驻此，以待水军信息。上有一庙，在半山中，余遂入庙暂息。一瞬间，委员同布氏兄弟皆至，云：史致芬已逃，其住宅及欣姓祠堂皆烧毁，但我等下山后，不知何故又有火起，连烧数处。余曰：天晴已久，今日南风又紧，焦躁更甚，延着火便烧。遂同回湖口。回头一望，湖边山里烟火连天。余叹曰：今日烧毁房屋必多。徐行闲谈。时路侧又有村房绵亘，但无人迹，余曰：如许多人，竟皆逃尽乎？行尚未远，又见村房红火冲天。余曰：岂我兵勇，犹有于此放火者耶？皆曰：大人谕过，我兵勇谁敢再来放火。余曰：此明是有人放火。遂着兵勇往看，放火者已于屋后飞奔而逃。见其放火时，手入怀中，探出小包，扑至屋上，火光焰起，兵勇认是前在李家当勇者。盖维镛恸子之死，其当勇者，亦恨东潜湖人前日追杀，故此时混余兵勇之后，借烧房屋以雪其憾。余叹曰：怨毒之于人甚矣哉！遂回府城。提军来考棚道喜，赞曰：二哥所办极是。余答曰：兄弟不谙兵机，但事急不能不办耳。有人告余曰：致芬必逃海中。由东潜湖出海，有三处海口，必须派人往查。六营中将官有愿往查，以当此差者。余曰：尔宁波将官，必奉提军委乃行。将官亦不待饬札而往，提军果不依此将官扬言参革。余并未札委，故亦置若罔闻。余以屡次打败史致芬炮船，又毁四港泥城，并入东潜湖烧其居宅，禀知抚军。抚军出奏为余请奖，朱批拿住史致芬后，再加奖赏。叶堃私语人曰：若再拿住史致芬，浙省官任他一人做矣。乃央人作宁波人谤诗，谓史致芬乃余任宁波时养痈留患。更以五金进贿御史参余；又贿权要，将所诗遍示朝中当道，余一无所闻也。一日申刻，满城轰传史致芬已经拿获；营中有一武弁来报，拿住史致芬者，已早进城，何以尚未解到。乃出馆问之，辕门见一老者，白须垂胸，跪而言曰：老民拿住史致芬，现已同人送来。余问：何以拿获。答曰：老民亦住东潜湖边，因房屋日前被烧，同孙儿摇船出湖，将寻亲友借屋暂居，忽见前面一小船有人上岸，行数步，忽扑地，又自撑起，行数步，又跌地。孙儿喊曰：此人像史致芬。老民出船头望之，果是，老民骂曰：因尔造祸，害我无家，现在段太爷悬赏拿尔，我今见尔，岂肯放尔。孙儿上前拉住，湖边亦有人相帮，致芬曰：我亦自知难逃矣，是以送来。余曰：悬赏格二千银，我只交尔一人之手。老民叩首而起。久之，不见送来。余自往迎，至县前一宅，有思分银者，有思要奖者，余至，乃提入考棚内，以木栊囚之。童薇研来馆曰：我久闻史致芬名，从未见过。因就木栊见之，与谈数语，回谓余曰：我李三哥易视此人，难怪教儿子吃亏。余夜静，将史致芬提出木栊，细问之。余曰：尔曹曾充过广西军，岂不知王法者，何以胡闹如此。致芬叹曰：始终皆受人愚，后虽悔之，已无及矣。五六月间，众渔户以钱贴贵，卖鱼总是票钱，鱼价虽如恒，而钱已少矣；渔户皆买米之人，米价涨，渔户先吃亏矣；皆来请我，谓两项事，非我不能仗公，是以聚众来城，亦明知两项断不能平，不过藉是涨鱼价耳。本府往教场弹压，人多口杂，将官轿扯碎，非李厚建带勇打死乡人，亦未至遂烧演武厅。岂不自知犯法？所以卢枫伯传谕至陶公山，小人已允准投案；又有利瓦伊镛命其子往捕小人，以致其子枉送性命，小人于是欲逃上海；又有营中向日认识某老大爷，某副爷，着兵丁告余曰：省中必无兵来，我营中决不与尔为难，段大人又将尔如何，而夷馆之通事，又送小人洋炮多尊，又代小人买备洋炮洋药，凡炮船到处，人皆望而避之，后来抢刼村坊财物，及大嵩营军器，皆营中人教我也；不然，小人安敢如是也。余谓同问委员曰：是犹南蒯之以家臣，而欲张公室也。提军闻史致芬供，恐余直禀抚军，照此入奏，营中大干不便，来请余曰：此等狡诈之徒，既已到案，即当就地正法，以快人心，况其羽翼尚多，恐有后患，何不速杀之，以免生事。余曰：此人已经奏明，恐解到省中，抚军亦不敢径杀，而谓我不禀抚军而直杀之乎？提军不语而退。余原明知不必解省，因营中积习可恶，故如是以答提军也。余禀抚军将史致芬就宁波大教场正法。抚军入奏，旨赏余戴花翎。先余攻羊庙前及打四港城，被广勇拿获数犯，与史致芬同时行刑；惟史致芬先■〈犀刂〉而后斩。将施刑前一夕，利瓦伊镛属余兵勇，以洋十元剐史致芬心肝，以祭其子。 
　　119十二月，赴四安，过湖州，只带宁波练勇百名，广勇口粮大重，不用，只布良带同亲近十余人随之，调协防局绅士练勇二百名，盖此项练勇向不离杭州，因余向局中绅士借用，故从余往。后杨国正带勇赴宁国，见余处兵勇过少，又留勇一百听用。四安乃江南入浙总路，居民多本地人，来往商旅多安徽人，买卖尚近朴实，余尝日夕巡行街市，兵民交易，安靖如恒。地方向爱赌博，平日本巡司衙门，亦有陋规，故赌不能禁。前年庆藩司防堵驻此，出示禁赌，而赌者愈多，几于闹事，而赌卒不可禁。 

　　●咸丰九年己未（公元一八五九年） 

　　120二月，起程进京。至苏州时，办洋务诸大臣均在此，入城拜之。 
　　121三月，抵京。先至外城寓宋宅，前做鄞县宋君家也。时皇上居圆明园，遂赴园寓宫门外僧巷，具折请安。皇上召见，头一次问浙江事甚悉，且曰：朕闻浙江皆呼尔为「青天」，天下为官者亦多，何以独呼尔为「青天」，到底尔所作何事？余对曰：臣之居官，亦非另有异人之事也，不过于臣分所应为者，尽心而行之，使百姓皆知臣之所为，特奉行皇上保民如赤之心而已。故民间有联云：「有工夫皆为赤子，无云翳便是青天。」盖以臣能通达皇上之德意，毫无抑塞，故以「青天」呼之。皇上问：百姓爱尔如是，亦有所馈赠于尔乎？余对曰：有万民衣、万民伞，有德政匾，有德政牌，且于臣所治地方，建造祠宇，或塑像而祀之，或绘像而祀之，故书臣之官衔，立长生禄位而供之。此皆出自草野愚民，一唱百和。此等称呼馈赠，臣原不敢当，然出自下民之愚忱，臣亦不能辞。皇上恭腰，低头语曰：明日再提牌子。出宫门，受门生沈桐甫 【 时当内阁差】 席，饭后回馆。次日黎明，又同王大臣、军机大臣进宫请训。皇上问浙江事甚悉，且问巡抚某某等，谁为最。余对曰：前抚臣吴文镕清廉自矢，励精图治，吏治颇有起色，适当洪水大灾，赖朝廷发赈，以济穷黎，抚恤不遑，整顿所以棘手；加以海塘决口，几至殒命，臣所事过巡抚，吴文镕为最。升任督臣黄宗汉巡抚浙江，正当逆贼扰乱江南之始，黄宗汉创行海运以供京仓，兴办大捐以充军饷，而又助江苏以剿上海之踞贼，防徽宁以壮金陵之声威，故东西虽骚动，而浙江全省巩固如常，我皇上曾赐「公忠正直」匾额，以旌其功，可谓能臣。继黄宗汉而抚浙江者，乃何桂清，其办海运，俱循黄宗汉之成规，其时大捐犹旺，故徽宁两区防兵粮饷，常无亏缺；又加以圣眷优隆，凡所奏请无不俯允，所以办事毫无掣肘。继何桂清而抚浙江者，乃晏端书，其办大捐已不能如昔日之旺；适当逆贼大股麕集，紧围衢城，糜烂处州，因截留海运漕米，以济军粮，后蒙皇上福庇，贼竟远遁，浙境肃清，其用心常见精细，但未能大展才华。现任巡抚胡兴仁，捐输日见艰难，海运亦是照旧，而徽宁两处之军饷，未能按月解清。此后惟仗皇上鸿福，贼不来我浙江甚好，不然，浙江但有筹饷之责，略无调兵之权。皇上正容而问曰：巡抚不能调兵乎？余乃叩头而奏曰：巡抚之权原可调兵，特目前浙省境内无兵可调，督兵防守徽州者，乃京堂张芾；督兵防守宁国者，乃金陵大营调来总兵郑士魁，俱非浙江巡抚所得而调也。或浙江有警，以信商之，犹可以委员带兵来援，若以札调之，则断不应调矣。皇上愀然不语者久之，乃问曰：胡兴仁到底何如？余对曰：无贼总可无事。胡兴仁谨小慎微，遇事即办，皇上尽可放心。皇上又曰：明早再提牌子。余出宫，语告休大学士祁春圃先生曰：皇上竟不能释然于浙江巡抚也。祁乃胡之座师。晚，受同年殷谱金席。 【 殷时教读宫中，上书房行走。】 此二次召见也。次日黎明，又同诸大臣入宫请训。皇上尚未升宝座，暂坐奏事处候之，及进见，皇上问安徽情形甚详，并问吾家中景况。余对曰：臣家安徽，去省城只二百里。安徽为古来战争之地，故发逆扰害以来，安徽几无寸土安靖。至臣家房屋，久被毁烧，先父坟茔并为逆贼发掘，致棺骸暴露，忍痛在心。皇上急问曰：尔家中人现在何处安顿？余对曰：与臣同父者，其眷属皆逃至浙江，住臣署中，与臣同祖者，其眷属臣亦不能顾及，现俱避乱偷生，未离故乡。皇上又问曰：同支眷属大约不少，到底作何安顿？余对曰：臣亲支眷属，蒙皇上泽庇，安顿署中，受福多矣。至同祖之人未能安顿，返之于心，本常歉然，然今日天下苍生谁有安顿，故臣每与亲友言及，无不感激皇上深恩，为之涕泣；而臣更念穷黎无依，常觉心怆也。皇上不语者久，徐乃命曰：明日再提牌子。此三次召见也。次日黎明，随诸王大臣进宫。皇上召见，问曰：浙江余姚县有事，尔知之乎？余奏曰：臣上冬自宁波平史逆回省，余姚令为臣言：邑中城乡为收租事，田东、佃户争多较少，两相口角，不致闹事；即或者一二莠民，煽惑乡愚，不过土匪之流耳。皇上急问曰：土匪不虞滋事乎？余奏曰：土匪滋事，一县令足以平之。臣自服官以来，办过土匪之案四起，皆不久扑灭。皇上问：尔辨土匪，曾奏明否？余奏曰：大者皆经奏明，小者不过禀明督抚，其不敢悉行奏明者，恐致多劳圣聪也。皇上问曰：知县能平土匪乎？余对曰：知县亲民之官也，平日果能留心，民之情伪，尽知之矣。可解者解之，如不可解，临之以兵，无不立摧。盖土匪初起事时，其聚众必不多，知县平日得民心，民必畏官，而不肯从匪，土匪所以易平也。目下粤匪扰乱徧天下，其始未尝不起于土匪也，若知县早能平之，何致糜烂如此。皇上求治心切，惟通饬各省督抚慎拣知县，以临莅百姓，则天下不难平治也。皇上首肯者久。又问曰：尔平土匪亦自出兵乎？对曰：尝屡出兵。皇上问曰：尔领兵居先乎？抑督兵在后乎？对曰：居先有领兵将官，臣督兵在后，以观阵势，使兵勇不得冒功，可齐其力，而壮其胆。皇上问曰：尔自督阵，有武艺在身乎？对曰：臣无武艺。能射箭与打鎗乎？对曰：箭亦能射，鎗亦能打，但不有准头耳。且幼时实未曾习练。 【 是时余因皇上问此甚详，盖恐皇上用余行军，有负重任，故所对皆退让未遑。】 皇上又问曰：尔出阵时，骑马乎？坐轿乎？对曰：临阵不能坐轿，是骑马。皇上问曰：尔能骑马乎？对曰：臣能骑马。臣此行来京，由山东山路来，山道多石，车行不稳，臣常骑马。皇上欠腰曰：明日再提牌子。是时备闻此言，适有馈余马者，人以皇上赐马，其实非皇上赐也。 【 特所馈之马，因曾为僧王坐骑，马善食能走，鞍帷甚平。后带回杭 【 者】　【 [省]】 ，十年城陷，余犹乘此马出城。因王冠三赴嵊县，防堵无马，即以此马赠之。今王冠三战功未立，此马已死。马之不幸也，抑非独马之不幸耶？】 是四次召见也。上年宁波史致芬滋事，各县乡民蠢动，倡言各村团练，保卫乡里，经费即出之田租；乡村藉此为名，实不肯纳田主租谷也。慈溪佃户亦有是心，因余近在宁波，不敢明言团练，盖恐余知，或致拘拿为首者，遂扬言田东每年收租，门客皆用大秤，今年我等只拂八租，以折大秤。佃户竟百口同声。田主皆来告余。余因慈溪田东皆旧日相知，劝曰：方今民情浮动，尔等殷实之家，凡事须要看破些。恒年尔等用人收租，未必尽是官秤，而往年皆肯纳租者，因天下无事，官法森严，虽欲不纳而不敢也。今乘时多事，各有抵抗之心，若直依他八折，则刁风更长，彼以秤为言，我着县出示，较准官秤，一律收租，民虽刁猾，当亦无所借口。田主皆允。余遂饬慈溪县出示，各乡亦无异词，拂租者多。惟东乡有无赖之徒，霸租不拂，田主送县，县主责之，因出恶言，县主曹令家人大怒，帮执刑者杖毙一人。东乡百姓哗然哄堂，县令退堂不出，百姓始散。余闻之，赴慈邑东乡。百姓闻之，谓余必带广勇去，各回家不敢多事。余遂定秤收租，慈邑幸得无事。余姚与慈邑接壤，遂以团练出费为名，抗租不纳。有童生王春生，平日亦知测字卜卦，乡农多与相识，遂代佃户出头，倡以租抵费之说，扬言今年只纳田东五租。余邑前令崔，从中调处，劝佃户输六五折租，佃户亦允。而余邑之田主谓：官教民六五折纳租，伊等今年应纳钱粮，亦六五折。适崔令卸事，后任贾令到任。绅士控佃户者纷如，贾令皆准。绅士遂颂贾令新政，公送匾额，悬挂大堂中间；各乡佃户亦公送匾额，硬将贾令匾额，改悬大堂之西。由是田主佃户仇若水火，遂致乡间不敢入城，城中不敢下乡。有邵老五者，平日仗其兄 【 大军机】 之威，鱼肉乡民，乡民久已憾之。余前任宁波府时，邵五曾主唆叶姓孀妇硬分义庄公项，妇人上堂具呈，邵五伺候宅门外听信。妇人补服朝珠。余故问其丈夫何往。答曰：职妇系孤孀。余曰：孀妇即不宜补服朝珠。叶姓亦大族，尔亲房果欺孀妇，必有公仗言者，何须尔自出头，即要具呈，亦只遣一抱告上堂可矣。妇女犹思狡辩，余大声言曰：好劝尔不肯回去，妇人告状，必有主唆，我且拿尔讼师，再与尔言。邵五在宅门外闻余言，先自逃去，妇人亦即下堂。至余姚乡佃欲议知租，邵五又集城中绅衿，藉官势以究治乡人；送贾令匾，又系邵五为首，乡民愈忿，乃聚众入城，毁邵五家房子，更烧城中富户李姓、谢姓家，盖皆平日待佃户毫无恩义者也。及余自宁波办史致芬回省，路过余姚城下，贾令迎至舟中，谓城中绅士，共欲留余暂驻余姚，办王春生，如办史致芬一样。余曰：王春生非史致芬比也。史致芬以逃犯复行倡乱，罪无可恕，经抚军奏明，委余来办此案；王春生倡议让租，并未犯法，余何能办？贾令又言，闻乡间设局甚多，皆惟王春生之命是听，刻下县考，四乡士子却皆来考，卑职是以不得主意。余曰：知县为一邑之主，城中乡间，皆百姓也，官常亲民，则声气自通，现在县考，即可借论文以联络四乡百姓；四乡有局，尔何妨亲至其局，询伊等意欲何为，劝解之中，亦寓惩创，乡间之民必不听王春生，而听尔矣。对城中富户，劝其收租放宽些子。尔虽官平，其于城乡百姓，常若中人，而仇衅岂有不消者乎？余回省，贾令亦不能于余所言奉而行之。省中同寅建议，谓邑中大绅，亦不能和解同乡，徒使地方为难。是以城乡再闹，县令禀至省中，抚军乃将阁学朱参奏，时正到京，故皇上问及此事。第五日黎明进宫召见，皇上问曰：方今夷人横强，粤匪扰乱，是天下两大患也。据尔看来，如何办理？办理宜以何者为先？何者为后？余奏曰：夷人扰害中国，今已二十余年，内有商贾，交易往来，已渐相安。当初若沿海地方，任其蹂躏，亦未必遂能深入内地；今则内地既深入矣，猝欲除之，势必不能。臣窃窥夷人之志，不过专心营利，未必遂有他志。且连年外而哦夷，内而属国，祸结兵连，习以为常；刚者必缺，自然之理，不久夷人当自虚弱。皇上为中国百姓忍辱含羞，天下自能谅之。目下粤匪到处掠人赀财，毁人庐室，淫人妻女，焚人诗书，每破城池，衙署尽烧，每逢庙宇，则神像俱毁，此万姓所切齿，而天理所不能容者也。皇上且振刷精神，命将出兵，奠安海内，以顺舆情。粤匪既灭，夷人自驯，内顺外安，有不期然而然者矣。皇上命曰：尔且跪安回省。此五次召见也。出宫至各处辞行，九门提督穆谓余曰：今日吾兄奏对皇上，所言甚善，皇上以吾兄所言告知军机，皆曰：段臬司之言是也。次日由园中复至京城拜客，每日或公所，或戏园，或私宅。同年同乡及浙省京官，接风饯行，请余赴席，一日常七、八处，余皆赴席，饮酒数杯，略话寒暄，又赴他席。酬应数日，酌留别敬，在人不见讨好，在余则已花银数千。此自来外官进京之客套也，而京官若所望在此焉。 
　　122五月回浙，北地大旱，蝗生，大江以南久雨伤麦，自余回省后，天遂晴，杭人皆喜。惟叶堃私语人曰：今后浙江官祗用他一人做矣。余见抚藩，将召见时奏对之语，尽行告之，自是抚军愈加小心。胡抚军以少年出仕，难免官场习气，其妾常游西湖，有时抚军同往，至是戒之，弗能尽也；时当军兴，杭人又好訾议，故不理于人口。一日，抚军妾游湖，抚军亦在湖上，余弗知也，偶出涌金门拜客，杭人谣传，谓余至西湖拿抚军嬖妾，游湖官民，两相猜忌，至于如是。抚军湖南人，时湖南之当勇者最多，带勇之官更不少，流寓省城，抚军又有妾之兄弟在署，与若辈时相往来，因而抚军官封、功牌、令箭亦为若辈窃出。六月间，有委员解饷赴徽，若辈潜尾其后，浙船每乘潮夜行，将抵桐庐，若辈假冒巡河委员，居然洋灯翎顶令箭，上船巡查，从人蜂拥入船，将饷银罄抢一空，仍回杭城而瓜分之。委员随报省局，抚藩已将桐庐县撤任，比捕拿盗，获湖南勇数人，日在首县问供。余往视之，内有十四岁童子，亦分赃者也，余谓承官曰：若辈供不画一，怕死也；童子罪可减等，许以不死，教伊直认谁得赃，谁不得赃，不当众人之面，彼必肯吐真情。不惟案可审实，将来尚可起赃也。委员乃依余言细问，果一一认之，并言得赃者皆服蓝纺小衣，捕役因是见服蓝纺小衣者，皆知为真盗，拿十余名至，相视而笑。余叹曰：蜉蝣之诗，为若辈作乎。从土中起出银两数处。至是，乃知若辈多与抚署交通。又从为首者寓中搜出抚印官封多件，捕役呈余，余上院告知抚军，余曰：此必伪造者也。抚军接入手中审视良久，自认为真，可见抚军之诚实。数日，即将真盗正法，惟童子待以不死。 
　　123省城赌局，多在大墙门内。余在杭城行街上，坐轿时少，骑马时多，凡桥头街旁小赌，被余驱逐，皆已匿迹，惟大宅之赌局，县府差役及营署员弁，俱有陋规，官不往拿，亦不能拿也。余久知之，带数差往拿。赌局知之，惊问曰：谁来拿赌。有人语曰：却不知是何人，但是骑兵，从人无多。局赌人曰：骑马必是武官，彼皆得我规费，何惧惧哉。遂不以为意。余至其处，大宅临街，专吃赌饭，对门小屋，乃县差家，有妇人在内，即差役妻。是日，尚未开场，来赌者闻余至，皆从后门逃出。有一人未去，见余至，形色不安，问其何以不去，云有足疾。从差四处搜寻，见轿底有铜盘赌具，并大宝一锭，盖乘轿来赌者也。余亲问之，乃藩司房书吏，与对门小屋县差共作局家。即传其妻至，谕之曰：尔夫差役亦逃不去，尔速唤来，我犹可以轻办，迟则将尔带去矣。县差果来，余将两人带回臬署，街上观者笑之，以年来未闻有在杭城中拿赌者也。余夜问供，直认无讳。余问：每场输赢若干，局家每次抽头多少？答曰：每场少者数十千，中等或数百千，最多亦至千余串；抽头或一次数十千，多者亦至数百千。遂痛责县差，谓书吏曰：计尔局赌之利，每季不下数千串，想不办尔，──现在城隍山下镇海楼，岁久失修，需费千金，尔独任之，算尔功德，不说是罚款；县差则不能不办。谓臬司差役曰：若将二人发县，县差或不吃亏，书吏必多花费。尔值日差头，暂看管在家，我思必办县差，恐书吏终难漏网。臬差遂将二人看管。夜中亲到差宅来问者，灯火络绎，可见局赌书差气焰夺人。次日，书吏之弟孝廉果来署求情。 
　　124八月，浙省乡试。旧例两司随抚军点名，浙江士习浮嚣，目无官长，胡抚军好内，尤为士子所轻，或大声而言曰：彼不过湖南一拔贡耳，安足为吾浙监临哉？应名不遵牌式，先点不来接卷，失点又拥挤而来，叫呼争攘，卷至自抽，抚军无言，惟余偶大声责之。至三场，每士子给月饼一包，是年供给，科场官亦办理不善，竟将每人分给之饼，大担挑在抚军门后，岂知一抢而空，有未收到者。于点名既毕，有一金华生，自至抚军座前讨饼，大呼曰：饼虽细事，乃是皇家恩典，大人何得干没？抚军仓猝无言以应，余乃出位解之曰：饼之挑来，尔等皆见，一抢而散，乃汝浙江士子不遵约束，现即着号军再送，亦非监临大人之事也。且汝相公就试乡闱，为一饼而来乎，抑更有大于饼，重于饼者乎？若必要饼，暂请相公归号，余再着人送饼至相公号中。随取生员卷袋，将坐号姓名查清，两旁聚而观者多士皆笑曰：还是听段大人话，归号去罢。金华生员曰：非段大人来劝，今日岂肯罢休。榜尚未发，院上接奉批折，夹板上有前浙巡抚胡字样，知浙江巡抚已经换人。 
　　125十月，江南乡试借浙江贡院。上年，余在京时，苏州彭咏莪为首相，曾与余言及此事，且曰：尔亦江南人也，其共襄成此举。是年，宿松来浙乡试共一百七、八十人，时值乱离，浙省又远于南京，而来试犹有多人者，盖以余在浙江故也。余先为宿松人备公馆多处，皆在臬司衙门左右，故士至如归。凡属余族及余亲戚，与昔日救荒园诸生，即居余署内，又分期席请至署内话家常。余昔应试久，故此番来试者认识甚多，并有当年在家同余应试者，此番尚来应试也。余于备馆席请外，又各略馈程仪，凡亲戚故交，则略加厚。如署中无事，则骑马至各公馆闲谈。其在太湖之来试者，亦大半多昔日交游，因未及遍请，亦于各试寓徧送酒肉，时金眉生以浙江人劝安徽捐，知安徽人恶之，欲捐安徽试卷；王月川时为粮道，谓此项卷费，我宜安徽在浙做官人共捐，岂肯收他卷费。余笑曰：眉生卷费，总是出自安徽，眉生送过，总算人情已到，我们不收，于眉生何损，而于安徽来试士子则不无小损，何也？今年安徽江北应试寒士，风雨泥涂，赤脚草屦，自担行李，困苦极矣；卷费虽曰无多，寒士受之，亦不无小补。若我等所捐卷费，何妨易作安徽士子三场烛费？每人给钱若干，使其自备。于是同寅皆以为可。是以安徽士子皆以余为待同乡读书人甚厚，至今同乡者，虽非读书人，未到过浙江人，一言及当年浙江应试事，犹艳称余之厚谊不衰。澹村宦久，与家乡读书人多不相认识，故不肯应酬，以致家乡人都不见面，未免多出怨言，澹村闻之，亦使人到各公馆略送程仪，大半多不肯受，此固读书人性多褊急也；而澹村待同乡人亦未免稍疎。是科榜发，宿松中式者只陈佐平一人，太湖三人，俱在浙候榜未归，余皆席请来署贺喜。 
　　126前日骑马至武林门外，有一钱铺小官，值花烛之期，新娘花轿已经到门，新郎却被人捉去，其家不得已，迎花轿入门，引新娘入房。吾适过此，其父母马头叫寃，吾下马细问。盖小官前曾在别家钱铺帮伙，其店主借嘉兴分司老太爷本银三百两，是小官经手，店主亏本歇店，小官另帮别家，分司系江西人，老太爷认钱太真，欲借小官花烛挟之还钱，送县拘禁也。余回署，着人告之分司，谓尔父在官放钱，已属不雅，况此银本非小官干没，何以乘人家好日，而作此不近人情之举。分司惶恐，随着人至县，将小官领出，送至余署。 
　　127又如钱塘留夏地方，有小户人坟山一所，形势可观；本地土豪欲谋小户坟山，先移一碑，置之小户人家坟后，邀十余名绅衿耆老赴县具呈，控小户毁古庙，谋风水作坟地，县批踏勘。土豪又钩结书差衙蠹，潜布谣言，谓小户人家霸占一方，横蛮无比，官若往勘，不说是他家坟山，官亦不能安稳。回署，且谓众姓之来县具公呈者，在乡亦不敢与之较量，县审数次不能结断；控府亦不能结。余任臬篆后，小户乃拦舆呈诉，余再三审问，本是乡愚。余曰：也难听闻一偏之言，我自往勘。那知土豪已有打听之人，即布流言于县，而县中又不便告余，但私语同僚曰：段大人每好轻骑下乡，恐此举必不好看也。余亦不顾，只带知路径者一人引去。及至留夏，有执香伏地十余人跪接，并不言语，至坟山处，只有小户人家跪地二、三人，余问庙基何在？答曰：并无庙基，只有小人家祖坟，坟后地上碑，不知何时在此，众姓以为庙碑。余阅其碑石虽古，上无字也，余恐字在下面，令将其翻转；小户人家犹若不敢，余曰：石自我转，于尔无妨。而众姓执香十余人皆只远望，并不前来质证，阅碑下面，亦无字迹，余曰：非碑也，乃石也；但石从何处来，何年置此地？答曰：离此二里，有一古庙，毁坏久矣，此石或在古寺搬来。小人农夫，人丁又少，每年只来上坟一次，坟后有柴有草，石在其中，亦不知也。余曰：尔坟无碑，即以此石刊字，作尔家祖坟碑石，有人问尔，但言是我示谕。 
　　128十一月，自胡抚军卸篆后，罗澹村居院署。除三、八、五、十日期上院外，常夜巡街，便衣至院，与澹村商量，力求整顿钱塘义渡，余捐银千两。更有萧山县沙地，臬司衙门例收稞银数百两，余亦移归义渡，以充公费。月川谓余曰：尔臬司缺苦捐千两，余藩司不要捐二千乎？余笑曰：功德随人，不问衙门也。自是各衙门皆有功德，付与钱塘首事经理。又自臬署东辕门漏城下至正大街，人行路石面破坏，捐资兴修，着一公正书办经理。杭城弊俗，每出一殡，动费千金，中户必费数百金，棺前上路用和尚、道士、尼姑至数百人，旗牌执事、鼓吹、车马及送殡亲友常数千人，摆虚体面，否则皆笑以薄待其亲。故人家父母死者，多殡殓在家，不敢出殡。其先畏难隐忍，以俟后日，往往后裔替凌，至于无力出殡者，所在多有；即大家亦不免如是。余久伤之，出示劝人出殡从俭。嗟乎！至于无力之时，虽从俭亦难出殡矣。更可笑者，奢华出殡，出于西湖边，租小屋一间，将父母遣骸停厝此间，每年出租洋二元，何一愚至此哉！有是租洋，何不竭力谋地以葬其亲哉？无论骨不入土，亲之体魄未安，如遭巨刼，其何以堪。 【 由今论之，杭省遭发逆两次入城，城外及湖上浮厝之棺，皆被发逆残毁无存，故杭省虽复，而杭城以内土著居民，能复元者实少，未必非不早葬其亲之咎也。】 当日，余出示劝人出殡，其有力不能葬者，余在钱塘留夏地方，捐买义地两处，听人家自葬；更有棺柩在家，无力出城者，亦倩人扛柩出城，用船装至留夏，再雇夫役掩埋，亦是臬署书办姓周人经手。 【 当大乱后，余尚见过周书办数次，其子读书亦考商籍入泮，或亦力行方便之报也。】 周书办在城内出灵柩数百棺，俱葬留夏两处。内有一棺，其人生前并做巡抚，噫！其生前做官有过耶，抑其子孙实不肖耶？何以至于如是？余心恻焉。偶在官厅述及此事，同寅莫不闻而心惊，皆曰：此等好事，何不大家共做。于是抚、藩、臬、运、道、府各衙门捐金若干，官虽解任，此捐仍出自衙门也。余乃于臬司衙门前，树石勒碑，并各衙门皆立案卷，以存久远。 
　　129杭省自金陵贼踞以后防堵，奏明本城大绅前侍郎戴熙主政，经费则拨本省厘捐。熙号醇士，善书工画，前曾书余严州德政碑。一日，谓余曰：惟大公祖关心民事，涌金门外城墙有数处尚宜修整。次日清晨，骑马往阅，估工修之。又见涌金门城楼屋已坍，余自捐资修好。又武林巷有大公馆一所，凡属过往杭省大吏及本省外道之来城者，皆馆于是，中有池台亭阁，岁久失修，楼已坍坏，余亦筹款修之。时有德清人控嘉兴典铺，欠伊父本钱五千串，屡讨无还，控县、控府，典主财势甚大，县府莫制，无法只得上控。余上年在四安防堵时，有一小委员向余言过，谓德清债主不甘心嘉兴典铺赖债，现在军饷难措，情愿将此项充公。余曰：此必有甚么纠轕，不然浙江人岂易将五千串充公者。但尔既言之确凿，且将此案提上来问。乃写信到湖州府德清县连案卷人证都提到臬署问之。乃知放钱乃德清人之父，借钱经手人，乃系典铺管账先生，与德清人相善，借钱五千串立有票据，用典铺图章，由管账人出名。余问管账人曰：尔借钱时，曾言明钱是尔借否？答曰：亦曾言明；但伊父知我难还，不允，又情难却，商之再四，嘱我用典主图书，言明钱系我还，今因其父已故，所以涉讼，钱实小人借的。余问曰：五千串钱亦不少，汝借作何用，今能还否？答曰：小人从前亦有亏空，今小人家只有田十余亩，住屋三、四间，别无可还。德清放钱人曰：钱是典借，今伊与典铺商同赖债。典主曰：彼久在外扬言要小典吃亏，今借钱人现在，大人公断。余谓典主曰：票据有汝典图章，借钱人又现在尔典管账，还钱万无可诿。典主曰：若还德清人，小典万不能从命；伊父放钱时，明知非小典所借也。余谓德清人曰：用典铺图章，乃汝父主意，盖明知借者无还，而故以典铺图书难之也；典铺人亦明知管账之用图书，以为票非我名，钱自不需我还也。汝两家皆有私心，有私心皆要吃亏。管账人田产房屋归尔，以算还钱；票据所借五千串，由典铺提出归公。两造皆允，销票结案。另取典铺钱票存署，以应公用。修理大公馆经费，皆用此项也。 【 那知公馆将近修好，而票尚未向钱铺取钱，发贼已入杭城矣。】 浙西漕务弊坏，自地方官作俑，渐而绅衿阻碍漕规，又渐而讼户诈官抗粮，更有刁民出而京控，藉此永不还粮。尝有京控粮案，解回原籍质讯，由司发府委员问供。告状人自称童生，委员曰：我出一对，「君子怀刑」，尔可对之。童生对曰：「禽兽偪人」。其风俗之刁诈如此，然骂做官人可谓切实矣。时有一京控案解司，余久知发府终不能结，乃亲问之。告状者系嘉善人，余故言曰：尔等控钱粮浮收，自己究无应还钱粮，不过代人家抗粮耳。包抗钱粮，即当办罪。嘉善人曰：实有应还钱粮册名可查，如虚，情愿坐罪。余曰：汝有钱粮，汝肯纳乎？答曰：为浮收故不肯纳，若免除浮收，岂敢不纳天家正供。余曰：尔既肯纳，自家应纳册名，先自开出，我再取嘉善县册来对，设非汝自家应还册名，则先办汝也。一面写信嘉善县，嘱其着户书带粮册来省。户书知此案是余亲问，故欣然随嘉善县星夜来省。告状人本意任杭府审过几堂，不结，取保出去，粮允不完。不意余亲问供，要先完粮。次日再问，先着司书将嘉善县粮册对清，其自开出册名不错，但有八年未完钱粮。余曰：尔前言正供宜完，自然八年皆同完也。告状人不语，久之乃曰：正供宜完，浮收宜办何罪。余曰：是实浮收，自应办罪，但尔八年不完，浮收从何到手。汝将八年应完正耗完清，余于汝亦可从轻发落，不然，先将汝收禁矣。或汝执有浮收凭据，余亦可严办县书。其实，并无凭据；盖自来县书从不敢到府质对，问案委员亦从不调县书来质，所由案不终结，粮多虚悬也。余是日严追嘉善人完粮，并喝差役取刑具列前，伊亦知难再推诿，乃许完清，并写限状。余复开导曰：汝乃控京解回听审之人，不将钱粮缴清，安能放尔回去，汝既书限状，是钱粮已断不能少矣，若将汝发县，俟汝缴清钱粮再放，又多一番花消，我思汝乃管业之人，张罗应完粮钱，必非难事，若今日即将粮钱缴清，今日即可放汝。乃曰：除非某钱店有人肯来则可。余乃着差要钱店来，出署，即有人来，并带银至，余遂将此人释放。粮既完清，案亦结矣。 【 此银尚存臬署未发还嘉善，而长毛进城。】 
　　130杭省旧例，各省之来仕于浙者，无论官阶大小，自佐杂以至府道司院，皆合集同乡，正月十五以前，择一公所演戏饮酒，以敦乡谊，谓之同乡团拜。以前数年，自王月川以粮道来浙，余谓王冠三曰：向来正月团拜费用，原系照人公派，今汝我同月川三人，即出此项费用，以请同乡，未始非方便苦朋友之一事也。故安徽一省团拜，两年未派同乡出钱。是年，抚、司、杭协俱是安徽，余以历年团拜，是王冠三经手，特告之曰：我等办事，初未尝私厚同乡，然大僚皆安徽人，明正团拜，我等不到，不可；皆到，外省人更多忮之，不如停止团拜为是。是以安徽一省，次年正月亦未团拜。 
　　131杭城臬署，相传是南宋时大理寺；宅门外古柏，相传是岳武穆殡处，未知实否。然其树不知枯自何年，而枝不朽，本不发，必有精气存焉。署外有银缾尽节井，刘玉波先生做臬司时，立有碑记。满城下有隙地旧冢，相传是武穆初时葬处，后追封，改葬西湖，立庙祀之，理或然也。有疑骸骨尚存初葬处，劝余即在满城下，将旧冢围好，立庙祀之。此原思表其精忠，格外尊敬也。余已允建庙，并相度地势矣，尚未兴工而杭城陷。 

　　●咸丰十年庚申（公元一八六０年） 

　　132正月。上年江南借浙江贡院举行乡试，未考武举。二月考武，抚军上教场，司道初考之日，同往一次，已闻贼将过宁国矣，抚军为余言：若是贼将困宁国，恐须出省防堵。余答曰：南门城外山寨，尚有李定太领勇一千三百名，可以调彼到四安防堵。时浙江止有此勇，尚有满营驻防兵数百，虽有无用，岂不殆哉。越日，闻宁国警信，乃调李军赴四安。偏遭连日大雨，山溪水涨，又不能由余杭一路进军，再折回头，多备船只，由水道而进，即此已见不利矣。越日，更闻贼已过宁，军门周天受不能禁，抚军乃调余往守独松关；一面奏明运司缪梓调度守城。余于二月十八日起程，带广勇二百名，尚多在宁波未来，余冒雨出师，路途泥滑，轿由桑地边行，又被桑枝钩轿难行，行李皆湿；傍晚渡河，未备灯烛，跌河中者有之。夜宿余杭地方古庙，雨犹未息，即将一路景况函禀抚军。叹曰：霖雨东往，天以是彰古人之德，吾侪有何德可彰，而亦遇霖雨耶？五鼓，传贼已抵湖州。天明，行抵黄村，闻李定太兵败，贼已破安吉县城。余抵独松关，居民已逃避一空，行至关外，但闻行路人言：贼已弃安吉不守，未知却往何处。余谓从人曰：我等且往安吉一看，也算收复城池。将近安吉，中隔一河，山水暴涨，无舟可渡，河边民房无人，命兵勇扎木面板而渡，兵勇凫水者多。夜至安吉城中，无一居民在内，房屋大半烧毁，寻一未烧民房暂住。随行兵勇及文武委员腹中俱馁，又无锅灶家伙、柴米等件，城内各处寻找，有得米者，有得锅者，架砖为灶炊之。无一点菜，武弁于人家墙下获小猪一口，将杀而烹之，小猪尚唧唧有声，余曰：此猪幸逃贼刼，何必使其在我等手中遭刼。有人于破壁间，见酒坛内尚贮酒，坛头已开，从人多欲饮，余恐贼已下毒，戒勿饮，但食煮熟之饭而已。饭毕，大家一日辛苦，将住城中一夜再行，但见城中四处火起，各自惊惶，恐是贼有埋伏，仍出城寻原渡过河，回头再望，火渐息，知非贼有埋伏，乃兵勇带火，各处找寻遗物，以致延烧，终夜无宿处。次日，仍进独松关，抵黄村，省中满城将军已向抚军索银三千两，调一固山带满营兵二百名，往独松关助余防堵，亦至黄村。省中知余兵少，又使马守备招新勇千名，是勇身无衣，手无器械，马守备又克扣军饷，要各勇到独松关点名造册后，始肯发给口粮，是以随路抢掠居民，同至黄村。省来文书，两军皆归余节制调度，不知平时未曾认识，临时岂能调度。在省时，有起于钱铺小倌姓胡，名镛，字雪岩者，骗人赀本，此时已自开钱店，与官场人往来， 【 后则显要，当道皆重用其人。】 谓余曰：大人连年出兵，何不自练一军以作亲兵；现有陈县丞人甚廉正，精于教练，堪胜练兵之任。此时亦不暇择人，遂以银千两存胡镛店，交陈县丞招勇训练。时亦带勇数十名到，余问：何止数十名。答曰：不可用者，招之无益，现只用过银二百余两，余皆存胡镛店。余看此人做事尚算平心。时因贼匪信急，因仲孙懋曾有战功，抚军乃札调来省防贼，亦到黄村。 【 仲孙懋者，其兄仲孙樊系余同年仲孙机亲弟，以即用知县同余到浙候补，任台州临海，时办土匪，曾练台勇，故台州平日强悍之徒多相认识。仲孙懋时在乃兄署中。仲孙樊办土匪得力，后升同知，值上海红头踞城时，浙江发兵往攻，亦调仲孙樊带台勇往助。仲孙樊死，无子，同寅伤之，上宪亦念其可怜，乃共凑赀为仲孙懋捐县丞，即带台勇，上海收复即得保举。连年金陵贼踞，皖南防堵，仲孙懋又带台勇至皖南助战，屡得保举，以道员用，并有记名保举。上年余升臬司，宁绍台道缺出，即放仲孙懋。余时尚在四安，仲孙懋闻信，即自皖南至四安，与余商，欲求到任。余曰：皖南统领郑魁士是尔主将，彼等虽有实缺，亦在烽烟之中，未能到任，尔得缺即思到任，彼如不允若何。尔还是回皖南营供职，日后婉陈自家苦况，谓兄殁无子，身亦单丁，老母在家，不能迎养，动以至情，当无不应，即本省抚军，亦止写一禀谢之，不可自往，致躭时日，恐主将疑而忮尔也，作速回营毋迟。仲孙懋果听余言婉求，秋间乃得赴任。】 方相度营基，掘沟筑城为御贼计，傍晚，传闻贼已由武康径扑省城矣。不知贼数多少，有从山顶上望见者，道路横直，纷扰如蚁数十里。夜间，各营惶恐，余谓仲孙懋曰：我出省时，省中略无防备，奈何？懋对余曰：只有作速回城。半夜，黄村市上有搬家者，各营仓皇，疑是贼来，竟有潜逃市后山中者。天将晚，探听非贼，乃拔营回省。余曰：不俟天明，若真遇贼，何以应之？余至天亮始行。省中发来随员五、六人，已于昨日先逃回矣。余行离黄村不远，四面湖田，遥望前面山脚竹林内有村房，有人鸣锣吶喊，各营在前者，忽闻竹林内锣声喊声，不胜惊惶，有翻山者，有涉水者，有本在余马前，而忽至马后者，有本在余马后而忽奔在马前者，昔人所谓纷纷如鸟兽者，此时固亲睹其状也。更有满营张皇丑态，尤属可笑。满营兵官个个有马，兵丁亦多骑马，一闻前途人声，即策马往湖田内逃走，凡担挑行李，扛抬衣箱及食用对象，尽抛弃泥田之中，不暇回顾。余叹曰：将军之兵亦复如是，杭城何赖哉。遂于马上问前村人声，实有贼至否。有自竹林下来者，答曰：是因本地无赖乘乱偷抢庄上猪只，故村中鸣锣逐之，今已去矣。后各营望见余马循途徐行过村，知前途无事，乃渐次循途前来。是日，天虽初晴，而泥滑路烂，人马行走困乏，傍晚始到余杭城。街市寂寥，知县已经换人，尚未到任，大约不肯到任也；旧县令亦不出署。余至余杭治内数日，未见余杭县面。时事如此，何得不糟。夜在余杭中，望见杭城地方红火烛天，叹曰：尽成焦土矣。天明又行，已接抚军文书，调余进城。残塘地方闻余路过此间，备饭以食兵勇。仲孙懋兵勇先至，主人谓是余至，以饭食之，及余兵勇至而主人所备之饭罄矣，主人思再备饭，余曰：俟再备饭，今日进城不及矣。主人献食毕，兵勇略进点心，遂行。天竺、西湖一带，贼已放火烧屋。将近城，广东勇见贼有至民家打先锋者，尚与打仗。至青波门外，不能进，又转南门。进草桥门时，将军不准居民出城，因余进城开门，居民乘势出城者不少。进城，上院见抚军，问贼来何速？答曰：来至城下皆装官兵，城门不闭，惟陈知府曾经带勇，略知此中情状，现在带八百人守城，疑来不似官兵，请将军下令关城，将军不信，反曰：如此白日青天，何遂有贼？陈知府见来势甚恶，乃使手下兵勇出城拦阻盘问，贼遂放火烧街。陈知府曰：我自家兵勇亦不能顾矣。请关城。是以前日贼尚未能进城。若依将军，前日已进城矣。余遂回署。只见内子及小儿女在侧，余问：诸侄媳及侄孙侄女辈，并苏仿东父子，堂兄醉经诸人何往？内子答曰：彼等闻贼信警，皆同回去矣。日前船已备好，思往宁波，着家人向罗大人卜行止，罗大人谓尚不妨事，无须搬避，后闻罗大人少君已同其母回家矣。是日回署，天已将暮，与内人言后，仍上城周围巡视，见城外民房俱已烧毁，火三日夜尚未熄，民何不幸，涂炭至此。独有黄泥潭一家，屋不过三间，左右俱不与邻屋毗联，故未延烧，离城不过六、七丈远。余曰：此祸根也，所以忍心烧民房者，防贼踞民房掘地洞也，此屋离城不远，贼必在此掘洞。拟次日设法烧之，已有贼兵踞守，又不敢下城放火，即在城上用炮轰之。城高屋矮，击之不中；又于城上多用油伞，并以乱麻和油抛屋上烧之，偏遇联日淋雨不息。噫！缪梓奏明守城，以其前能守衢州府城也；前烧衢州民房有益，今烧省城民房，偏留此房不烧，致贼踞此房掘洞以轰省城，明知之而不能御之，数有定而不能逃欤？贼围城时，文武员弁昼夜上城巡视，城内铺户居民各执灯笼，彻夜环城垣巡守，灯烛彻夜，连宵达旦，何止数万。然而守城无策，退贼无兵，徒事喧嚷，归于无益。于是共知杭城之溃，必在黄泥潭一段。相传前代杭城失守，亦是此处先破也。 【 他年王抚军城上死节，贼亦先从此处上城。】 地为之耶？天为之耶？时有献策于城内另筑土城者，筑之数日，城未筑成。有议另挑精锐之勇若干，专守黄泥潭一处，即城破亦可死守。带勇之官已经议定，事又中止，盖此时当事者方寸乱矣。时用新招之勇守城，天又连雨，勇无账房，皆居民屋，与民仇争，喧呼不靖，民气浮嚣，岂徒勇无纪律有以致之哉，亦是刼数使然，故民情太不自量也。余谓缪梓曰：城内人心惊惶甚矣，只有小南门一路，外有钱江可通绍兴，何不将城内之勇，鼓励几军，并悬赏格，使其出城相近扎营，以通外援，使贼视之，亦不致笑我官军太怯。日夜闭门，人皆气闷，恐生变也。缪梓曰：君无性急，急则恐城不能守。我前守衢州府城，石逆统贼四十万，尚不能破；今杭州乃省城也，李逆之众，未必有四十万，其用兵未见长于石逆，我们现在只可紧守，俟援兵云集，开城一战，贼必退矣。余终以为不然。梅花碑有一测字人姓王，名道平，前在宁波府测字，余曾知有是人，后到杭城，不知用何术数，测字多奇中。梅花碑在织造衙门前，此地向多测字住此，见道平生意热闹，深忌之，相与揑造谣言，谓道平乃是长发贼奸细，特装测字来探城中虚实。适有人来测字，问杭城可守否？道平答以二月二十七日卯时必破。俄而人声沸腾，谓道平确是贼中奸细，不然，何以知破城日期。并将他名姓倒转，谓贼已封伊为「平道王」。合城百姓不由分辨，将道平捆送至军需局门前。──自军兴以来，军需局设立藩司署前。时贼围城，司道俱常住局内，听局前人声鼎沸，只听人言：是贼奸细，百姓大家拿来，请大人即速正法，以快人心。余叹曰：民心变矣，那能由尔问供。时署首府马昂霄，亦余同榜者，上前略问数语，知为测字人，但向家人摇手言：且缓杀。城内百姓遂用乱石殴打，何止千百。不得已遂将道平正法。并有上前剐其心肝者。怨毒之于人甚矣哉！传曰：众怒如水火焉，不可为谋。殆此日之谓矣。夫积毁销骨，自古皆然，忮者日多，毁者愈众。余自念仕浙以来，因余到处皆得民心，直达天听，岂无有因忮而生毁者？幸至今日尚无意外之祸，未必非自天佑之。江南乡试借浙江贡院，外人皆言：金陵之贼乘间扮考生入城，来探虚实，居杭城已数月矣，城内情形无一不知。我日骑马巡行街上，有善相者，言余面不知何以亦有晦色。前日自余杭回省，城门拥挤，行李、衣服、大轿、马匹俱不得进城，尽行失去。进城数日多在城上，时乡试武生尚居城内，倡言出力守城，亦成虚语。杭城打锡箔者，多宁绍人，亦告奋勇，将出城打仗。戴醇士谓余曰：若辈借此出城以归家耳，岂真出城打仗哉。余曰。若辈亦不能打仗。仲孙懋巡城，掷火药罐于城下，将以打贼，乃罐先裂，自烧其面，抬回寓处养伤。贼已占踞南门城外山头，即李定太前日安营处，用炮轰城，炮弹飞入城内，人更惊惶。余与罗澹村俱在城上，亦有百姓同余等在城上观望，贼炮打来，立余身边一人竟中炮子立毙。澹村顾余曰：无恐，贼究未必十分利害。盖欲安人心也。余时日不暇食，夜未解衣。二十五日，亲带广勇出城与贼接仗，又挑各营壮勇数百在后接阵。广勇与贼交战已有三、四回合，欲上山破贼营，而贼之马队，又从山后转出包抄，以致广勇不能取胜，壮勇中并有数人受伤。二十七日黎明，余将上城隍山行香，有传言，贼已至城隍山者，余犹未信，仍带差役及勇丁数十人坐小轿赴城隍山。及至回回堂，王月川家丁告余曰：我主人知贼入城，已自缢于藩署四照楼矣。余犹气愤曰：不能以尔主人死，我等遂不要杭州城。有于街上抢掠人物者，余命勇立杀之。仍向前行，过镇海楼，将进城隍牌楼，见贼大队已由正街一拥而来，黄布旗帜如林，差役轿夫不敢前往，遂撤回，将同勇丁疾趋奔逃，余止之曰：彼已看见我人不多，若疾奔，彼必来追我矣。我止缓缓而行，彼尚疑我有兵在后，乃不敢追。贼果不追，只放鎗打我，有鎗子中余膝，遂仍回署。再着人探听各处消息，城上已无一兵勇，贼入，是由黄泥潭轰城。缪梓是日五更，父子督勇将往打黄泥潭挖地道之贼，至此，见城已破，逃之不及，为贼所杀。嘉兴协镇守是处城，亦死于此。缪梓见父已死，遂将红巾扎头充贼逃命，故人讹言从贼，实非从贼，盖逃命耳。抚军罗澹村在署，贼将进门，城守武弁犹备一马，请其出城，澹村以足踢武弁，用长巾自勒而死。杭嘉湖道叶堃同其子死于署内井中。仁和县李死于城隍庙内。余内人同乳母、老妈等带其三男三女，避于署旁小屋，为三子各备一布帽，以余子平日本布衣，惟帽乃买之店中，故非布也；又备长绳一条扎在腰间，谓老妈、乳母曰：贼若进署，我以长绳带同三女死署内大堂前池内，汝等各带我一个儿子，谓是汝等自家孩子，混入民房，或逃得命出，先往宁波，当有人救汝等。余入内署，不见内人及小儿女，只见上房箱子皆已收好。家丁曰：现在广勇尚未敢逃，晚间必尽散矣。布兴有同广勇跪余前，挽余手，言杭城如此，死守何益，不如出城过江到宁绍，招集兵勇，宁绍人必为大人出力，收复省城。余曰：上房箱内尚有银两，数年宦囊尽在于斯，今若出城，亦为贼得，尔等剖箱尽分之。于是数百兵勇一时拥入上房，劈箱分之，但未分衣服。布兴有又跪地催余出城。余问布兴有：我今遇贼于正街，究未与彼接仗，贼进城半日，各衙门死者死，逃者逃，贼何难一鼓而到我下段，何以今犹未见贼来？如此出城，我到底不肯甘心。尔等随我再往上段一看，遇贼痛打一仗，死是正命，不死，再同尔等出城。布兴有率广勇前往，余在后带兵勇数十人。是日大雨淋漓，行至正街，街上死者纵横错乱，水血交流，街道已成红渠，尽人见之，胆落心寒。至大井巷口，遇满城佐领恒，手执马鎗，马后只有两兵跟之，面已带伤。余问：贼现在何处？答曰：我才遇贼与战，我已受伤。余曰：何不与我同去再打？答言：火药已罄。拍马回满城去矣。余命广勇四处探望，布良带自上镇海楼望之，寂无人声，阴风惨栗，只得仍回下段入署。满城将军瑞昌着人问余，谓事已如此，还有何法设？余谓来人曰：抚军已死，印信必被贼搜去，虽欲调兵，有何凭据。现在只有将军可以作主，城外援兵不少，将军行文调之，虽不尽应，或有一二趋难以图恢复而得功名者，亦未可知。至晚，亦无回音。只见城之西南火光烛天，广勇皆曰：大人再不出城，我等去矣。遂将余扶上马出署。余问：家眷何在？有随行家丁通信内人，于是内人乃从小屋出署随行，只余一人乘马，与三儿三女皆徒行泥水之中。抵清泰门，城门已经用石填塞，余上城望之，时已暮矣，更觉火光连天。余问：城外援兵何在？只有周天受之弟天祜一人在焉，答曰：援兵尽逃，请大人用札交我追之。那知彼之要札，并不追各营回来，乃为日后己未先逃地步。此时不能出城，广勇乃于船埠取一长跳搭在城上，扶余及家眷下城。行数里，在小庙避雨。次日，到翁家埠，余乃写禀告知两江制军，言杭城已失，死难者某某，满城尚有将军守城，未有贼入，不知后来能守得住否。本司已经出城，住翁家埠，协镇王邦庆亦出城至此。后制军以余言入奏，朝庭即以出城罪余矣。次日渡江，至一江司家，江司备牛车送至龛山，再雇船入绍兴城。山阴县城已备公馆于考棚内，绍兴众绅都聚考棚商议，王都堂时尚丁忧，亦在焉。大众皆谓：省城虽失，不过浙西三府，尚有浙东八府可保，一面筹兵筹饷，保守浙东，规复省垣，请大公祖即在此拜折，以便办事。余谓众绅曰：事原未必成功，然亦不得不如此以尽人事。于是使布兴有留扎绍兴，使其弟良带往宁波招添新勇，又使家丁往劝谕宁绍富绅：共念时艰，出赀出力，多备兵饷，同来克复省城，卫我亦自卫也。家丁至宁波，绅富中原有以此事为难者，而愿从者亦不乏人。李笙南倡言曰：段大人在我宁波，有功德于地方不少，今闻省城失守，只有段大人尚存，现在绍兴，我宁波不代为筹兵助饷，克复省城，以救大人，良心天理何在。于是先捐银一千两以为倡，刻日招勇，并带来水师船由鳖子门进钱塘江。及宁波兵勇到杭时，贼已退出省城矣，曾无一人论及宁波助兵助饷之事，是余之厄运一时难解也。李笙南者，余在宁波时，遇事每为余所抑制，至是亦捐款助饷。余拜折本拟由绍兴送宁波，搭船到上海进京，那知折差到宁波时，无船可搭，又回转，由内河到苏州，请苏府代奏。直至杭城收复后，满城将军已将收复奏进数日，苏抚再将余折奏进。亦不知折差何蠢，苏抚何心，无怪皇上之动怒也。是日，拜折后，余谓从人曰：我自往独松关防堵直至于今，我衣未曾解过，皮肤污垢固不必言，我思一浴以净吾身，但里衣须换，无衣奈何。于是向山阴县臧均借衣。王冠三家眷于省城未失时，已到绍兴城，故向其借被。亦借一被与家眷，使往宁波。余俟臧均之着人送到，脱衣洗澡，而里衣上面虱子如豆大，已不知几千百矣。将就寝时，已有人传杭城贼退，省城业已收复，皆不肯信。次日，绍兴绅士皆谓：即将现集兵勇带至西兴扎驻，省城贼如未退，可防贼渡江，贼如果退，则直达省城。余是以由绍兴带兵勇赴西兴。抵西兴，则有委员自省来，杭州贼真退出矣。贼之倏来倏去，何也？杭州自向军门荣攻金陵，每月供大营饷；又徽宁两处防堵，浙江实有供应不暇之势，如是者，已六、七年；后向军门与浙抚黄商议，言浙江只供我大营饷，每月几万不缺，徽宁之防，可以稍松，贼如来攻浙江，我金陵必发兵往救。乃自向军门殁后，接统者乃和春。和春者，旗人也，亦近年以军功起者。任副统领者乃张国梁，原名嘉祥，亦贼中头目，后因向荣投诚，屡立战功，经大员保奏， 【 何制军桂清保奏犹多。】 皇上乃更名国梁，亦重任之。是时，南京领兵者，仗苏省藩司王有龄筹饷，谓南京城指日可复，皆能尔公尔侯，故前苏抚许乃钊，时亦在大本营军中。许本杭城人，亦回杭筹饷，以备复城赏耗，要浙办五十万，浙亦应之。贼因金陵围急，乃出一枝以攻杭州，不过欲大营兵来救杭州，以松金陵之围耳，非有心必得杭州也。乃苏省当事诸公及大营诸将，只以克复金陵为念，于浙江不啻秦越视焉。迨罗抚军再三告急，大营始调张玉良领二千兵来援杭州。玉良乃四川人，亦从兵勇保至提镇者。时带勇过苏，前曾与王有龄换帖，见王有龄，因问杭州信息，有龄告之曰：杭州总是莫保，尔只扎营嘉兴，以保我苏州足矣。此语乃后来与王有龄反目时，玉良始告我也。玉良扎营嘉兴，闻杭城已失，将按兵不进矣；又闻满城未失，乃不能不进。贼闻张玉良带勇援杭，疑是张国梁来，又以满城未破，故无心据杭，一夕遁去。嗟乎！贼于二月二十七日破杭，则连日大雨；于三月初四日退出，则忽而大雪。杭城之失，天乎？人乎？余自西兴入城，见将军，拜张玉良。将军瑞昌，当将藩司印交余，余亦勉强暂接。时将军营中有文尉者，司将军折奏，招揽事情也，一时钻营之徒，无不奔走其门下。文尉着人送名片至余处道喜，隐寓余署藩司乃彼之力也。余犹平日直性，谓使者曰：去岁浙藩卸事，抚军要余署藩篆，我乃坚辞，今浙省已失，我乃负罪之人，岂堪再任藩司？使者回复文尉，文尉遂激怒将军参余出城。一时首府县皆以先捐杂职，钻得一官，投文尉门下，所以皆得署府署县。有李作梅者，金陵人也，其祖上开扁担铺，后致大富，人皆呼曰「扁担李家」。李姓捐官不少，作梅因文尉署钱塘县，知余不往来文尉之门，见余管藩篆，以县无经费，要向藩库发钱应用。余曰：藩库被贼搜过，银无一两，钱不过二三千串，此须回明将军，始可发也。作梅因余未允发钱，遂将钱塘县篆交余。余曰：尔乃将军所委，篆亦只可交与将军。作梅出见将军，谓将军委员，藩司撤篆，以致将军写信与何桂清，不知作何语。但见何桂清覆瑞昌信，内有：段光清身仕臬司，所司何事。何以由浙至苏，迟至数日，邮政废弛，乃如是乎？呜呼！此何时也，尚谈邮政乎？况路过嘉兴，即苏境也，我既负罪如是，何必寻此小小罪过以责我哉！余仍住臬署内。署中搬运一空，但见有文书纸张狼藉满地，更有万民伞数柄抛入泥地，究之贼并未入臬署也。或云：贼闻臬署有广勇，故未至。余任浙多年，凡廉俸所积，及服用各件，俱已罄尽，我亦不惜，独有册页百板，是余任各县及府道时，有利益民间之事，本地绅士邀画工描摹一图，后再题字，以颂扬其事；余任宁波时，并有王姓门生因会试进京带去，经词馆名公巨卿题过，此等册图，若能携得回来，传之子孙以留手泽，后人见之，未必不传为美谈。古人有言：盛名之下，其实难副。况天不轻以利予人，尤不轻以名予人，我何功德，而乃享此盛名？故遭此浩刼，一旦成空，事理当然，无足怪者，不必悔也。一日，张玉良来署，有四川候补知县钻入其门，先认同乡，复谋嘉兴县缺，玉良以余管藩司篆务，故特向余言。余曰：此时藩司尚能委员乎？子告知将军足矣。玉良曰：总宜先告知吾兄。一时钻缺者、营保举者合城若狂，洋洋自得也。 【 今几时耳，当时自得之人，尚有存焉者乎？徒令旁观叹其后人之出丑也。】 
　　133三月中旬，奉上谕革职拿问。将军瑞昌，新任浙江巡抚王有龄，昔日皆非心折夫余者也，人多为余危。瑞昌于王有龄未到任时，先下一札，要余自具亲供，皆出文尉手笔，余自置之不问。三月下旬，江西忽有一股贼来，已至常山地界，将军只得又委余往常山御贼。一面着人往宁波招齐广勇，又在省招集新勇，一面奏明委余带兵防御，限四日夜赶到常山。由杭州至常山路程七堑，船中水手岂肯夜行，今是时亦不置分辨，旁观皆为余恐。余乃带兵勇出城，行抵当阳，闻贼已过常山矣；行抵桐庐，贼已由分水扰桐庐县北乡。李定太自吉安贼败后，亦未来省，招集数百败勇，欲赴常山御贼，闻贼已至桐庐北乡，亦由分水赶来与余会合，贼分股搜刼民间粮食，为李定太兵勇获住数贼，内有伪职将军。余乃禀明瑞昌，即在严州防堵。贼见严州有兵防御，即去桐庐淳安。 
　　134四月，王有龄赴浙江巡抚任，自苏州带饷银二十万来浙。饶廷选亦新授浙江提督，也来严州防堵。饶所带多福建人，余所带多广东人，广人福人，彼此素不相协，福人今仗提军之势，颇欺凌广人；然而广人强悍，福人亦无如之何。今戒广勇曰：提军乃皇上新命，严州军令，须由提军调度，尔等不得有违。自是广人福人皆颇相安，然而兵勇仍各扎一处也。时各乡皆被贼扰，无好房屋，余与饶提军及带兵官、从军委员皆住舟中，余泊河东，饶泊河西。福人不能水战，广人本洋盗出身，故善水战，余乃商之提军，令广勇选坚船七、八只，由水路进攻淳安城贼，用炮轰城，可惜太远，炮子不能打入城中，贼亦未敢出城交战。余与饶军门仍居建德、淳安交界茶园地方。贼因广勇之攻，亦有遁心，而我军不知也。日后城中百姓逃出言之，仍日出四处掳掠，或夜归城。或不归城，有山中小屋，贼一日将四处所掠之物，搬运至此，日薄西山时，将马解鞍，拴在门外，鸟鎗兵器安置门前，贼以居民皆逃，略无防备，造饭饮酒，夜深酣睡；有逃难山中百姓远远望见，邀集多人，夜半后偷至小屋，以本处居民路径皆熟也，将贼所拴门外之马先行牵入山中；又将门外兵器俱皆搬去，再用多人在屋后齐喊杀贼。贼于梦中惊觉，齐呼：大家看马、看兵器。那知马与兵器，早已搬运罄空，贼始着慌。百姓只大喊杀贼，贼乃于大喊中潜逃，直至天明，始能逃尽，有迷失路途者，被百姓获住三人。百姓将马与兵器及所获三贼，尽行解送余处，道旁来观者不下千人。日前，我兵攻淳安时，被贼拿去杭州兵四名，贼日夜有人看守，居数日，用一人监之出城，割草养马，每兵各给镰刀；既出城，我兵意欲逃回，故意择草肥处，实欲走远好逃，转过山隈，离城稍远，谓监者曰：我四人今欲逃回，汝不喊则可，汝若喊叫，我等即将镰刀杀汝矣。监者曰：尔逃，尔命保矣，若我何？杭兵曰：何不随我而逃。监者曰：尔将逃归何所？杭兵曰：我大营即在前面，我将逃归大营。监者曰：尔营中大人不杀我乎？杭兵曰：只言我等是汝放出，我辈带汝逃归，大人自不杀汝矣，况段大人尤不肯轻易杀人者。监者曰：尔等果能保我命，我腰间尚有银百两，我送汝等四人，尔等只带我见过段大人，将长发薙去，我无憾矣。杭兵是日黎明，带监者见我，将前事一一禀明，又叩首求曰：总求大人施全恩。余曰：尔等既许保他命，又分其银，何必再杀，但须速着人将其长发薙去。此人薙发未竟，而获贼与马者纷纷而来，环聚舟边，余着委员问供。委员不明事势，见余未杀此人，亦欲不杀获送之贼，犹在船头细细审问。山上碎石纷纷如雨飞上船头，大声齐呼曰：大人统兵剿贼以安百姓，获贼不杀，如百姓何！余走出船舱谓众人曰：尔等获贼送至我处，我欲杀之，岂能不取其供。遂分嘱委员无须细问，但取口供，作速着兵丁牵去岸上杀之，再收马与兵器，共赏银三十两，众人始散。余谓随军委员曰：凡事须揣情，须度势。淳安城中逃出之贼可以不杀者，情有可原也，此人发虽长，从贼日久，非甘心从贼，乃无隙可逃耳；今闻我兵逃回，即愿同逃，且求带见；况日居贼中，自将所积银两藏在腰间，身虽从贼，心实离贼也。百姓获送之贼，连马与兵器呈来，此贼日肆掳掠，夜不归窠，其为老贼无疑，若肯逃出，岂尚无隙可逃乎？我朝律令，凡盗贼之得赃者，不分首从皆斩，此贼，百姓亲见其将民间财物搬运一处，情亦当杀；况获者送者，及道旁百姓环而观者不下千人，我欲不杀，势有不能，尔等以后遇事须要审度。薙发之贼伸舌语人曰：我不见杀，实出意外。杭兵告之曰：非段大人岂能如此分剖？无怪贼中亦知其名，前日将我等掳去时，贼头亦问及段大人。余帐下有武弁姓许者，新买一马，其价颇多，余欲骑而试之，船逢路窄，将坐船驶至上游山有平冈处，以便试马。闽兵见余船开，兵勇之操练水战者，亦将船驶至上游，以习操练。余至平冈试马，兵勇多有紧跟马后者，回头时，马行甚疾，兵勇趋从。时闽兵之习水战者，望余马回头时，亦于河中将船掉回下水加桨，船驶如飞。适有淳安乡中百姓牵牛负担，将逃严州避贼，行亦甚速。闽营在下游远远望见马走如飞，人行如飞，河中船驶如飞，更有牵牛负担在后者，行人甚疾，忽自骇曰：贼至矣！有开船逃者，有上山逃者，人人惊惶，喧嚷不已。饶军门曰：段大人何在？答曰：上面平冈上骑马者即段大人。又问：广勇何在？答曰：俱在舟中，亦有去看段大人骑马者。军门恨曰：我是武官，所领兵勇，未见贼已先逃，段大人是文官，所领兵勇无一逃者，岂不见笑于段大人。因有骂牵牛负担者，饶军门自执马鞭挞之。及余回舟，提军来余舟中，笑曰：凭空造谣，可笑，可笑。淳安城贼自广勇用炮轰后，下乡掳掠之贼又被百姓获送，已有将遁之心，而又恐我兵之尾其后也，乃倾巢而出，来扑我茶园营。余谓广勇曰：尔等只长水战，今日陆战，可助伊等一阵乎？广勇遂皆舍舟出战。嘻，是余之失计也！广勇不舍舟，有战不败矣。我兵与贼交，贼徒甚多，又有一股贼党从山上下来，包住我兵后路，闽兵先退，广勇亦退，贼将副将王振声围住。王振声者，抚军苏州带来爱将也。广勇已出贼围，见贼将王振声围困，大声呼曰：王振声使来观阵，若死贼中，我等有何面目。乃皆返身杀入重围，将王振声救出。嗟呼！救一王振声，我广勇死三十三人矣。自茶园兵败后，我军退扎杨村地河边，有小街市，内有小饭铺，有我处兵勇巡山回来，带有旗帜兵器，安置饭铺门外，进铺吃饭，河下兵勇船上望见市上旗帜兵器，忽相骇曰：贼又来矣！纷纷逃窜，半日方定。是夜，对河逃难民船忽被火烧，风扬愈扑愈旺，船上兵勇望之，惊曰：是贼来偷营矣。竟有一直逃至严州城外者，并将严州满城惊起，登城呼号。淳安城贼一夕遁去，战胜而遁，贼之狡也。饶军门闻贼已遁，谓余曰：广勇数次出力，贼之遁，未必非其功，今复淳安城，弟将让功于兄，请抚军出奏。余曰：请大人先通知抚军，不然，恐有先冒其功者。某是首先出力，某等次之，亦须布置定妥，而后移知抚军。岂知先命杨游击带勇前来助攻淳安之贼，不由严州而进，严州营中毫不知也，杨游击以清晨至淳安，贼于昨晚已退，杨游击大加粉饰，报知抚军，遂以克服淳安为己功。抚军以初到浙江，亦无好事入奏，遂据杨游击报以入奏，并随折保举杨游击。饶军门闻之，但曰：如此办事，我亦伺候不来。抚军以淳安贼退，移知提军，请带兵勇赴省守城，商办军务；并札余带兵勇驻严州防堵。 
　　135五月，余驻严州，一日忽奉抚军札调进省，另有别差。余赴省见抚军，委余往宁波劝捐，留晚饭。有慈溪冯孝廉在座，孝廉拜抚军为老师，以余任慈溪，月课取过，亦拜余为老师。抚军疑我有钱，问孝廉曰：尔段老师可有钱存尔家店中？孝廉面赧，只答以不知。抚军又顾余曰：不妨，我亦有钱存伊家店中。席间只言筹饷艰难，往宁波劝捐必须大为生发。余曰：宁波之事，尽在甬东，甬东之店，冯姓占五，必请伊家令尊出来，某项生意可捐多少，某姓殷富，无不了然。席散而出，余谓孝廉曰：今日抚军问汝，汝面赧答以不知，抚军乃疑我有钱也。答曰：家中之事我原不知，归家必请家父写信于抚军。次日见将军瑞昌，瑞昌曰：汝平日做官不善待人，汝自知之，抚军要汝自捐十万，再往宁波劝捐七十万，此原是难题目，且要同我出奏也。余惟应之曰：我只亲往尽力办去。出将军署，遇文尉于途，邀其至家，告我曰：大人事，我皆洗涤干净，但目下捐务一节，我实无法以出脱之。余曰：诸事皆承照应，日后一总承情。归至公馆，告之朋友，惟皆摇头伸舌。又往藩署，见署藩司麟趾。麟趾，桂良之孙。桂良尝为余言，自制有「足迹半天下」图书，盖天下各省总督、将军，伊任有一半也。桂良二女，长为道光胞弟五爷之妃，次为咸丰胞弟六爷之妃。 【 六爷即恭王。】 桂良上年为办夷到苏州，王抚军又拜桂良为老师，故麟趾署藩司，抚军遇事无不迁就。是日，刚与余坐谈，抚军恰有信至，麟趾阅毕，遽与余看，中有：宁波镜湖已允应往办，即自己十万之数，访之前路，亦云尚可。余知其因冯孝廉前夜语也；仍交原信于麟趾，但曰：捐可勉劝，银难空筹。麟趾不置一语。出署回寓，夜自忖曰：当事之派我劝捐，是明挟捐以逼我也，我不敢辞，我不敢逃，惟随事办去，以俟天命而已。嗟乎！贼势日甚炽矣，而我浙省当事诸公，毫无布置！ 
　　136六月，赴宁波劝捐。先至慈溪。当是时，各府各县皆有捐局，余即馆于捐局；次日至冯孝廉家拜其父望卿，与论捐事。望卿答曰：宁波却已捐苦，然事势至此，亦无可如何。宁波各项生意，各有总行，既有总行，皆有司事，但请各行司事与之细商，告以时势之艰危，经费之竭蹶，果能激发天良，共襄盛举，七十万尚可办也。余曰：宁波各行生意，君家所占者多，如何捐法，如何缴法，即请君家先为之倡，君家即劝捐首事也。望卿乃先将自家管事先生邀几人至家商之，望卿乃言：某行生意可以多捐，某行生意只能少捐，各行书定，六月底缴起，至十二月缴齐，委员催捐，每月轮缴。宁波若从生意上捐，无生意者不过数家殷户，自有宁波局董捐之。言毕，叹曰：生意虽我定，然而恶人仍须大公祖自做也。余曰：诺。遂往宁波，住公馆。有送余者，余邀一二相得好友同坐。童薇研名华，是余乡榜同年，现任江苏学政，此时以丁忧家居，谓余曰：省中要大公祖来宁波劝捐，不过借失城以挟大公祖，我算大公祖命，今年断不该死，惟宦囊几个钱皆要磨洗干净耳。余曰：听之。越数日，将城中绅士及各行司事俱已拜毕，然后约日邀集一处商量捐事。诸君皆有难色，余亦慷慨言曰：省中当事着我来宁波办捐，诸君皆知其为挟我也；我更为诸君明言之，省中定宁波七十万，定我十万，我即如数办去，于我不过议狱缓死耳，我纵办不成功，我罪亦无以再加也。当事亦明知挟我无益，我临行，谓我曰：汝告宁波诸君，省中所定捐数，宁波允捐，按月批解，无异言矣；如其不允，为我先言杭州守城兵共七、八万，尚有防堵于外者，不在此数，我惟轮流按月着二万兵勇来宁波自领口粮。其说虽不可行，然刻下省中办事无一定章程，恐其自宁波而发难也。皆起而言曰：大公祖昔日系宁波恩人，遇事岂有不顾我宁波，大家勉力办之可也。于是自钱业书起。宁波生意钱业最多，亦惟钱业生意最大，钱业一行书捐，已不下十万串，六月缴起，至十二月缴齐。钱业既定，其余各行次第书之。有不从者，将是业行簿吊齐，核计一年生意若干，照抽厘式书捐。未及一月，大纲已定，余嘱宁波府先禀明抚军：甬东生意各行书捐，已将七十万串钱，将来合之段户捐输，七十万银则不足，于七十万钱则有余也。抚军入奏，谓宁波捐务自段光清承手往办，日有起色，惟绍兴顽梗如故。噫！所谓起色者，未见藉是以生色；而顽梗二字，遂酿成绍兴日后之大狱矣。先余赴宁波之时，省中已有大小委员在宁波办理数月，略无头绪，见余未及一月而办成，数又甚巨，遂各回省销差。是时，任宁绍台道梁拱宸，一日至捐局，局中之董事皆城内大绅，拱宸问曰：尔宁波人皆叫段大人做「青天」，到底何以叫青天？众绅士皆笑而不答。董薇研曰：「青天」之呼，皆出百姓之口，吾侪亦不得而知；我只见无论艰巨棘手之事，大家皆办不了，一经段大公祖承手，无不渐次就绪。我等只见其能办事，能办事则有真本领，至于众人称呼，我不问也。拱宸曰：我们只好呼胡涂天矣。不乐而出。 
　　137宁波自夷扰以后，五方杂处，商船辐辏，因夷船入内，故盗船亦易混入。有广东强盗一股，盗首高成领伙二三人居城中，将盗船泊三江口，始犹敛迹，后渐鸱张，尽将城内娼室占居，有色之尤者，则高成自踞，其初不过讹平人于娼室，其后遂至擒人于市，非以洋银赎之，不放回也；虽布氏兄弟，亦无如之何。时署提军者亦广东人，提军因高成亦广东人，故许其出入衙门。外人恨高成，因恨提军，并谓高成认提军为义父，远近无不切齿。我以办捐，本不与闻地方上事，因宁绍台道已换张景渠，乃抚军自苏州带来者也，谓其善于理财。景渠至宁波，常与余商办捐事。余一日偶至其署，坐谈未久，其家丁持抚军文书交与景渠，景渠阅毕，惊疑不定。余曰：省中又有什么新异之事乎？景渠答曰：非省中事，乃宁波事也。余曰：莫非为高成一盗乎？景渠乃曰：君既知之，请君一看。乃是抚军札饬，再加一信，并有制军寄给抚军之信，一同交到，内有：提军固不足责，宁绍台道乃袖手而观乎？抚军之信内有云：汝持我信，交与提军一阅，速办为是，如再狐疑，我先参道员，后参提军。余阅毕，将信札交与景渠，景渠乃问余曰：持信与提军看，彼果与高成通，则宁波城中乱矣；不以信与看，又无从下手，若何如可？余曰：不与信看，何以回复抚军、制军？直与信看，若待提军送高成来，亦万做不到。提军营中兵丁，无不与高成通也，提军断无与高成相通之理，殆武人不知检点耳！景渠曰：然则奈何？余曰：我试持信往探之，事若可行，只须用布氏兄弟二三十人，提军兵丁亦不用也，并不可使其营官知之。布氏兄弟可用，以布氏与高成面和而心不相洽也，且提军老成，尚是武官中之要脸者也。余遂往见提军，将信藏在身边，闲谈久，余请提军着手下官兵皆暂退，有一要事相商，兵弁皆退，余问提军：城中有一高成，大人亦相认识乎？提军曰：是广东人，岂不相识。余曰：外边只因大人认识，遂致啧有烦言，高成外面之事，大人未必得知，然而众口皆哓哓也；现在制军、抚军俱有信至，请大人阅之。提军将信札阅毕，汗流浃背，咬牙顿足而骂曰：高成就是我老子，我就是高成儿子，我不杀高成，我不为人！余曰：大人尚要忍耐，勿露风声，倘声息稍漏，高成负嵎，宁波变矣。又或高成即不倡乱，而闻风远扬，斯时大人亦有口难分矣。提军曰：若何而可？余曰：今日中秋时节，大人不露形迹，高成必来署中，大人赐之茶菓，与同玩月；如高成不来，大人着人邀之，无不来也。晚间，余着布氏兄弟探听，高成果来，伊等亦尾后而入，大人见布氏兄弟已来，始责高成曰：汝在宁波声名太坏，连我亦难以为人，现今制抚两宪皆有信札，汝好见道台辨清，我着布氏兄弟送去。提军一一从之。余乃通知张景渠与布氏兄弟。是夜一更时节，布氏兄弟竟将高成送入道署，闹动城中观者如堵。道台未及问供。观者皆曰：久已该杀矣。高氏死后，其党亦皆逃散。宁波人喜曰：非段大人来，宁波又几乎不得安静也。 
　　138余赴宁波时，抚军派余捐十万，余告抚军曰：我前所积宦囊，皆存豫昌钱庄，尚有银四万有零，我署内衣物皆空，所可捐者惟此四万；虽然豫昌钱庄同遭贼刼，我只有禀请大人追耳。抚军着余具禀。余并通知豫昌店主：余不过藉此以抵塞捐款耳。店主未知余意，恐余真要追银，听信亲戚杭州孝廉，赴学台衙门具呈，以店主亦生员也，谓：店遭贼扰，无银可追，况臬宪乃封锁衙门，不应以银存店。学台知是抵捐，加以批驳。生员经学台批驳，又听胡雪崖从中调处，令生员出银一万解省，以抵余十万捐款，仍出一千归余，以服余心。余收银一千，十万之捐款亦可算，以此时之抚、藩皆信任胡雪崖也。余叹曰：要捐十万，自雪崖发之；一万可抵，自雪崖收之；且余得一千，亦可稍助旅费，祸我者，未必非福我也。是时，天下糜烂，无饷可筹，朝廷乃命各省曾为大员，时居于乡者督之。 
　　139九月，命邵灿为浙江全省团练大臣，王履谦副之，皆绍兴人。邵灿前以尚书为军机大臣，放漕督，时告老家居；王履谦前以都堂放河南学院，时丁内忧家居。两人接廷寄后，晋省见王抚军曰：弟等皆顽梗列也。彼此言不投机矣。再见将军，亦无相商相洽之语。居省数日，仍回绍兴。越数日，即来宁波。名为团练，实为筹饷也。宁波道府以大臣与省中不合，竟欲全无酬应，来商于余。余曰：彼以钦差大臣奉命团练，无非就地筹款；宁波乃浙江精华所在，分文不与，岂惟彼不甘心，于理亦说不去；若多与之，抚台岂肯答应。道府请余定数，余曰：以一万与之可矣。道府皆曰：邵钦差肯受乎？余曰：需有辞以制之。道府皆曰：诺。次日，余再往见大臣，大臣因又问及饷事，余应之曰：我虽奉抚军札，来宁波筹款，然收捐解省者，皆宁波府也。宁波府乃抚军亲信之人，非有抚军札饬，岂肯轻易拨款。钦差自省来，何不嘱抚军札饬宁波府。钦差笑曰：抚军岂肯札饬宁波府拨款于我，我只好向大公祖直言之。余应曰：以我刻下势力，钦差必能谅我，我只能暂为钦差筹款一万两。钦差应曰：非大公祖，我一万在何处？余乃告知道府拨款一万送与钦差公馆。钦差居宁旬日再回绍兴。 
　　140宁波连年冬季，市民皆团练以巡夜，余在任时，亲历街市询问，勤者奖之，怠者勉之，故析声相闻，灯光四映，城厢内外颇觉安靖。自余至杭城后，未免有名无实。是时闻钦差教民团练，好事之徒，多欲藉此射利。有定海姓王人，遇事钻营保举，邀同城内好事绅衿进言于鄞县，谓目前团练钦差莅鄞，城中巡夜要紧；且巡夜成规，段大人在鄞时，民皆踊跃，祇需照旧章办事。鄞县问：经费何着？皆曰：富者出资，贫者出力，向有一定不移之规；况今年有王姓先行出资承办，只求事后钦差保举。鄞县应曰：祇照段大人在鄞时行事，谅亦事属可行。王姓于是宰牲请客，居然灯烛辉煌矣，余一日，偶至其办事公所，问王姓：日后经费何如？答曰：城中绅衿皆言，日后街市铺面皆愿出费。余笑而不答，仍回公馆。──公馆乃宁波考棚，前临大街。──一日街上喧哄，市民焚香，候考棚门外者不下千人。余出问之，市民跪禀为巡夜索费，坊保带同乡勇向市中铺户强取巡费，街民不服，相率闭市，特来余前喊寃；坊保本鄞县署中差也。余着人将坊保传至，问曰：汝带乡勇向各店索巡费，汝县主知之乎？坊保对曰：县主言巡夜乃向日成规，费用衙门不管。余曰：成规乃各家各铺各出一人，五夜轮流，费用各人自备，夜半后，粥一餐，乃殷户念巡丁寒夜辛苦，慷慨自捐，何至用乡勇索费也？坊保答曰：今年各绅衿因费无所出，教小的如是。市民皆骂坊保从中作弊。余谓市民曰：尔等各自回家开张店铺，坊保以后不能再向尔等索费。市民不散，皆曰：非除坊保，事总未了。余顾谓坊保曰：汝乃衙门差役，何以不知法律？未奉汝县主票签，遽带乡勇滋事，汝罪难逃矣。今祇责汝，尚算罚轻，况街民皆动公怒，非责汝，事终不了。乃着人告鄞县曰：须借吾兄公座剖决一事。遂带坊保至大堂座前，市民一哄而至，乃数其罪而责坊保，市民始散。 
　　141接邵钦差札饬，杭城被贼围困，饬余带广勇赴省城解围，广勇口粮，饬余自行筹办，业经奏明皇上将余暂缓拿问。余乃招集广勇，即在宁波筹措，带勇赴省。行抵绍兴，又接抚军札饬，云省城贼围已解，业经奏明，饬余遣散广勇，只须余一人赴省，有要事委办。绍兴人曰：只因抚军与钦差不合，如此顺便人情，亦不肯为大公祖留一线也。钦差既已奏明大公祖带勇赴省解围，何不于解围案内列大公祖一名？是时，浙境徧地贼踪。余抵省见抚军后，闻金华之贼已扰诸暨，饬余往视诸暨防务。又接上游兰溪告警文书，官兵与百姓互相仇杀；又接东阳告警文书，谓县征钱粮，百姓不服，已经聚哄入城中，饬余往两县剿办，带勇一千，并兰溪一路驻有官兵听余调遣。是时，饶廷选亦在省中，廷选与抚军言尚投机，余往见饶，言及带勇剿办事。余谓饶曰：百姓闹事只宜抚，不宜剿也；况眼前四面皆贼，我用兵以临百姓，是殴百姓以从贼也。请大人代我禀明抚军，不必带勇，我一人独往看势如何。廷选曰：镜湖所见甚是；我明日往见抚军。次日见抚军曰：昔年宁波百姓闹事，臬运两大员带兵数千，一败涂地，百姓无一人受伤，往事可鉴也。镜湖不带勇去，是真老成之见。抚军曰：不带勇去原好，但时势如此，空言未必能解也。廷选曰：镜湖平日颇得民心，浙东久已知之，彼去必能解散。抚军允之。余乃奉札乘舟而行，先抵兰溪，将团练绅衿为首者招集数人，问曰：尔兰溪团练乡勇，在河下杀死官兵十余人，是尔首事使之乎，抑乡勇官兵自相仇杀乎？为首者只推做不知。余晓之曰：目下抚军手下所养兵勇不下十万人，浙之四境又皆贼薮，以十万人御贼，皆知其不能，以十万人扰尔兰溪，则兰溪危矣。尔等各有身家，即不顾大局，独不念身家乎？首事皆曰：然则奈何？余示之曰：尔等可诿之兵勇自相仇杀，尔等俱不得知，事后知之，业已查问起事及行凶之人，拿送抚军正法，使抚军告诉带兵官，则带兵官气平矣。此虽命案重事，目下省中刻刻戒严，请兰溪县禀复抚军，一紧，二缓，三休矣。首事果如余言，请县禀复。 【 次年浙省又失守矣，谁尚问此命案哉。】 兰溪县出禀，事有头绪，余乃由金华赴东阳。金华，则乘舟也；东阳，则乘肩舆也。金华府陈守，尚得地方民心，闻东阳百姓闹事，已先赴东阳。余赴东阳，是日小雨，冒雨而行，傍晚始抵东阳。陈守夜来禀见，言东阳起事根由：先由乡间百姓与城中绅衿不合，谓城中绅衿只知附和衙门，鱼肉乡民，因藉纳粮以抗官长，并声言要入城烧毁绅衿房屋。刻下因贼扰四境，不法之徒，果诱无赖百姓聚众数百人入城，将绅衿之宅围住，但未动手烧毁，忽闻有人大声曰：以后真无王法乎？乡民于是敛手，渐渐解散。刻下数日，无一人进城，亦无一家来纳钱粮者。今闻大人不带兵勇，一人独来，似觉民心稍安。余谓陈守曰：吾兄任金华，治下百姓皆信吾兄，东阳乡下绅民，吾兄必有认识，只招一二认识者来，言明乡间祗来纳粮，我也不办聚众入城之罪。陈守曰：不办聚众，好百姓自然先来纳粮矣。岂知此言一出，即有畏事百姓先来纳粮。次日，拜客东阳。时有告老侍郎李春皋家居，余登其堂，侍郎笑曰：前日乡人将烧余宅，今大公祖来，可无事矣。侍郎并请余与陈守晚饭。居东阳三日，粮事已定，余仍由金华回兰溪。船将泊岸，又接抚军札饬，云贼已入常山县而踞之， 【 常山乃江西入浙之路，亦浙之要紧关隘，当日立县，所有关隘处所，皆设炮台营兵以守，日久废弛，武备皆成虚设，今贼破常山，如入无人之境，可为长叹息也。】 饬余往常山带勇率民团以殴贼，此不过一纸空文耳。此时予手下何尝有勇，常山民团贼来已散，那得有团勇可率，余惟奉札长叹，静听天命而已！幸有委员乃南京人，昔日余曾在宁波保过，此时在衢州听委；衢州离常山略近，余嘱其探听常山信息，转寄兰溪，由余转禀抚军。贼踞常山旬日，忽自弃城而去。委员乃略为装点，云亲自带勇率民团以围城贼，越日逃遁，列余名禀抚军。抚军据禀以奏，谓常山贼退，乃余之力也。呜乎！事非实也。余住兰溪，即在舟中度岁。 

　　●咸丰十一年辛酉（公元一八六一年） 

　　142正月，接抚军札，招余晋省有要事委办；余由兰溪赴省，见过抚军、将军并饶提军。有人慷慨言曰：段大人做许多事，尚不奏免其罪，恐皇上一旦放以原官，抚军、将军面上亦不好看。抚台乃会同将军，奏免余失杭之罪。 
　　143二月，又札往绍兴，赴萧山，将沿海卤地升科，筹资充饷。卤地乃海■〈氵义〉泥涂，国初牧马于此；后不牧马，乃有收租名目，各衙门俱有陋规。日久有崩卸之处，亦有淤涨之处，沿海居民，每年于淤涨所在，自辟草莱，播种兴畜，其好好地亦种木棉。沿海民最强悍，争地鬬杀，恒年多有，上司亦以海疆地难以理喻，又不能势禁，故案多不结。又萧山县衙门藉收牧租，稍有沾润，故萧山县亦称好缺。其民强而狡者，又将历年自垦之地批佃收租，皆自立江司以管其事，衙门中亦不过问。此等地方，以为在民则间纳租课，以为在官则不奉法度；近因军费无着，欲将此地出卖，使沿海居民买为己有，以后不再收租，所变之价，藉充军饷。或曰：此事万不能行。或曰：只有着段大人往办，庶几可行。是以抚军札余往办。自军兴以来，言利之人，欲办此事已非一朝，但不知从何下手。余抵绍兴，与各大绅士相商，皆曰：我等皆无能为力，惟有江司之子杨某，亦前科举人，卤地之人尚肯信仰，若得此人出来劝谕，此事或可有成。余乃使人请杨孝廉至绍兴城内公所，诸大绅亦在座，余谓孝廉曰：刻下筹饷一事，捐而又捐，计已无可再捐矣。即各处抽厘，已觉搜罗殆尽，无法可设；又想从沙地生发，此实难事，愿吾兄念及时艰，予以赞助。孝廉对曰：恐无能为役也。诸大绅亦从旁怂恿，孝廉始勉强允之。即在海涂边山脚下小庙中设局。庙后山顶上，犹有炮台旧址，今炮台无存，只有大炮数十尊，卧荒草荆棘中。嗟乎！武备之废弛如此，徒筹兵饷，亦何济哉？与孝廉议定沙地价目：上等地已种木棉者，民间买卖，可值二十千，充公，只做十千一亩。其次，可种杂粮者，民间买卖可值十千，充公，只作四千一亩。自二月至五月，沙地之民始肯勉强应允。──解过饷银一千赴省。偶于无事时，绍兴绅士亦陪至各处看团勇操练。 
　　144六月，贼扑诸暨。知县许璧 【 亦余同时至浙候补者。】 余 【 （？）】 事赴乡，被百姓围困，抚军札余往诸暨视师。是时，诸暨防兵不下二万，百姓与兵视若仇敌，每遇贼来，非官兵烧百姓房屋，即百姓放火烧官兵营盘；贼来无须打仗，止望火起处随即扑来，无不取胜。余至诸暨，与各带兵大员谈及，无不浩然长叹，然而无可如何也。余在诸暨数日，仍回绍兴公馆。 
　　145八月，贼势日獗。忽闻夷人由天津抵京，毁圆明园，又进皇城，皇上已狩热河，此端华肃顺主持也。惟军机大臣有几人随行，朝庭多官皆不得知。皇后将太子抱入宫中，故太子未随皇上至热河。夷人并将大内古玩珍宝运到上海出售，此真天翻地覆时也。幸国运不绝，皇上仍居热河理事，京城大员亦时至热河奏事。肃顺蒙蔽于内，胜保跋扈于外，各省多为贼踞。于斯时也，天下殆哉岌岌乎！诸暨贼又窜萧山，沿江放火，省中着何委员带水勇四百赴萧山防堵。绍兴城严备守御，新来署事廖子成，不知时不可为，尚欲遇事力求整顿。正任知府乃旗人，抚军谓在绍兴催捐不力，乃以廖子成署绍兴知府，子成乃破除情面以催捐。太平日久，城内死者，多在城外靠城掩埋，以土加堆，故坟日多，土日高，城日低。子成议守城，令百姓迁坟，民皆吞声而迁之；其无子孙者，绍兴人乃聚捐而代迁之，二者皆不满于人心也。萧山贼扑水勇，水勇败走，何委员被贼捉去。 【 何委员乃上年署淳安县，淳安失守，尝随余带广勇攻淳安，因与何根云认为本家，故抚军又委带水勇，后从贼中逃出，自此隐退。】 水勇退至绍兴城外，绍兴团勇疑是萧山贼来，不许水勇入城。水勇开炮以击团勇，绍兴更以水勇为贼，不知水勇乃廖子成请何带来，以廖与何皆湖南人也。城外开炮打仗，哄入城中，子成闻之，亲往弹压。团勇拿住水勇几人，内有一人弁毛甚短，百姓皆指为贼；廖子成强与之争，谓百姓曰：尔等皆疑短弁为贼，本府亦短弁也。因将自家弁以手牵出，大声言曰：尔等同看！有离本府稍远者，以手指本府言曰：本府亦贼头也。于是近者拳打脚踢，远者投石击之，王都堂从旁解释，乃得牵入轿中，抬之回署。余闻城外械斗，步行往看，至大街，见前有一人鸣锣，后有数百人随之，口中呼曰：我等齐心去杀长毛头子。余问：长毛头子为谁？答曰：本府。余曰：反矣！行尚未远，见本府轿来，不由分说，一班百姓即将本府在轿中扯出捺地，以足踏其胸。余上前解散，乃始放本府回署。时绍兴团练公所设义火祠内；义火祠，乃绍兴积谷社仓也。城内不法之徒不下千余人，至祠前，逼王都堂云：我等俱愿齐心守城，要公局给口粮。又有人常熟口音，至局中请赏，云是长毛扒城，被伊等拿住。人声喧嚷如沸腾矣。余犹至祠前，代王都堂分辩，告众人曰：局内从来无钱，尔众皆知王都堂虽放团练大臣，而本地团练口粮，向由绅董给发，尤尔等所共知也。余言甫毕，众人中有一人上前挽住余手，向余言曰：大人莫管此事。此何时，尚说理乎。众人若非念大人平日，今宵要吃亏矣。余亦不认挽余手者究系何人，见事势危急，黑暗中自回寓所，招集随从家丁，买舟出城。舟亦无从招处，幸有朋友乃绍兴人，黑夜招一舟来，行李上船。寓中有一妇人，云母家乃是乡间，求附余舟出城。由水关而出，行不过数里，回望城中已火起矣。不知贼果来耶？抑乱民藉此以抢掠人家耶？次日午刻抵东关，铺中尚未关闭，登岸，有开糕饼铺人邀至店中献茶，供各色糕果。余问曰：此时尚不搬走也。答：亦无搬处，只好听之。夜宿曹娥镇。诸暨县许璧，亦自诸暨逃来，身受重伤，弁毛被贼斩去。闻署府廖子成为乱民所戕。次早，换百姓船赴鄞县，路过半浦，进郑宅看四女。四女见余至，杀一鸭将留余饭，余曰：贼在绍兴，不远至此矣，我行，女亦快走。四女欲留余，俟食鸭子再行，余曰：鸭子与我带回船去。余乃含泪上船，至宁波府城，同寅中逃至城外者多人，有带家眷随行者，向余要船。余曰：此时不能拿差，惟使船埠向船户商量耳。宁波各大殷户，犹欲招勇守宁波，集赀十余万，设局城外，请余至局。以陈禹门管局总。禹门亦呼余为老师，以余曾保过也。余夜宿局中，睡至四更，闻禹门尚与人同赌，有喧嚣声。余叹曰：此何时哉，而犹以是为戏，是真可忧矣。宁波人共请余带钱五百千往奉化县设法防堵，恐贼从绍兴由陆路来宁波也。时奉化县乃新到任，江西人。 【 进士。】 余问曰：贼已入境，吾兄何以犹来接印？答曰：卑职初仕，一切不知。时衙门中书差皆已逃散，自家伙食亦无从设措。余曰：宁波人请我来设法防堵，事势如此，何从设法？现在各城门亦无人看管，吾兄每日着人看守，给予口粮，贼来时，好报吾兄一信。与之钱二百千，余皆带回宁波，交与局中。宁波人自是皆知难守矣。越日，贼至慈溪，宁波人乃逃。邵又村先生亦逃至宁波，将由宁波搭火轮船进京。宁波有举人姓李，因邵为钦差，撤其团练董事，乘此时指使不法之徒，截住又村船只，不使出境，并抢夺行李。邵乃着人持名片告余，余乃着布兴有往解之。余遂乘舟赴上海──舟乃门生顾阆峯所备也。抵上海，居姜庆仁行内，同年童华已先至矣。先是，王抚军有札，嘱余至宁波催解各种款项接济省城；及贼踞省城，筹款各委员商量，多备米粮、火药、弹子、银钱，用宁波昔买火轮船运至省城，由鳖子门入钱塘江。岂知运数已定，甫出吴淞口，忽遇狂风重雾将船吹上泥滩，舟子大恐，将船上货物尽数抛入泥中，故船犹未破。自是无能接济省城者矣。呜乎，岂非天哉！ 
　　146十二月，省城不守，王抚军殉难于城上。余闻省城已失，乃计算归里；浙江人之避难在上海者，多备席请余，并有馈余旅费者；乃搭火轮船由九江同李肇卿归。余家子侄闻余归，多有迎至凉亭河者。 
　　147是年，皇上驾崩于热河。皇后与太子皆至热河，太子即在热河登极。端华与随行各大军机同心辅政；另有图书，凡颁行天下政令，非用同心辅政图书，则不准行，于是皆知肃顺之跋扈也。 

　　●同治元年壬戌（公元一八六二年） 

　　148七月，抚军左札来，着余赴宁波筹饷。是时，宁绍台道已放史士良，士良亦有信来，请余同往宁波。士良先由江西至安庆，余亦随至安庆，具履历，见曾中堂。中堂见余履历，告赵蔗泉曰：浙江二次失守，于段镜湖无关，余前不知也。居安庆数日，同史士良赴九江，搭轮船先至上海。时宁波殷户，皆在上海逃难未回。史士良往拜各绅，皆不肯见面，亦不敢回拜。余谓宁绍人曰：诸君不愿还乡乎？史士良新放宁绍台道，何可置之不理也。宁波人知余要同史士良劝捐，皆曰：他人不知，大人岂不知我宁波人苦况。现在家室全无，即欲劝捐，非我宁绍人不思报効，但款项从何而出？诸人皆叹，有泣者。余对诸人言曰：若言宁绍苦况，我先欲泣，昔日贼踞南京，浙江供应军饷多取之宁绍，此时我等只思保住南京大营，则浙江可守，故每年一次宁绍捐款不下数十万。当日浙江巡抚黄，与大营向军门约，浙江每年供大营军饷，每月六万，每年七十二万，如浙江有急，大营必分兵救之。后浙江咸丰十年贼来，大营救之不及，以致浙江不守，是我等劝捐之人，已无以对宁绍士民矣。迨王抚军来浙江，我又戴罪赴宁波劝捐，数月之间，捐至六、七十万。此时宁绍之人，已觉身无完肤，乃捐甫解省，贼又复来，是我劝捐之人，罪能更仆数哉。今诸君因地方失守，大家带同老幼避乱于夷场之内，我犹欲向诸君劝捐，岂惟诸君之痛心，我尤念之而更难为情矣。余言及此，一时伤感于衷，不觉放声大哭。久之，相对无语。余曰；春间我在开化见抚军，亦言及浙江百姓，相与流涕。抚军以湖南人来为浙江剿贼，其念民苦而流涕者，亦知筹饷之难。知筹饷之难，而不能不筹饷者，不能不剿贼也。浙江当两次失守之后，何以知贼必可剿？我前目击楚军亲自担水，亲自炊锅，略无兵勇习气，此乃节制之兵，不比前有用之饷，徒供无用之兵也。且皇上驾崩热河，幼主登极，太后亲政，气象一新，居然仍归北京；肃顺弟兄跋扈，居然俯首就刑；其余不法之臣，亦皆自赴京师，俛首听勘，是本朝气运尚未衰也。我等皆本朝士庶，眼前就同勉供军饷，转瞬共享太平，亦意中事也。诸人齐声应曰：谨如所命。但目下从何下手？余曰：只要大众齐心，自然另有生法。自是，人有拜史士良者，乃与各绅商议，借宁波会馆之在上海者，邀集宁波绅衿殷户，至会馆议捐。宁绍之在上海为商为贾，除捐江苏厘金外，再捐本省军饷；其殷户之现居上海者，即在上海捐局书捐；其殷户之已归里者，皆赴宁绍台道衙门书捐。事已议定，史士良赴任，又邀余同往宁波。杨憇棠乃将自备轮船送史道赴任，余亦同坐船，驶入海中，忽然遇风，虽轮船亦颠播波浪之中，余一时头昏目眩口吐，遂宿夷目舱内。次日，抵宁波，余住顾阆风宅以作公馆。是时，贼居省城，绍兴亦为贼窟，宁波虽复，亦是孤城，所以一面筹饷，一面招勇。史道又向余求带勇之官，余乃保一杨姓武官，曾随余当过营中差使者。不数日，集勇五百名，由史道下札委之，将勇册造就，带勇进城，请史道同余点阅，由西门进宁波。本地守城兵勇，将杨新招之勇拦住不许入城，并扯碎杨弁衣服、花翎、靴帽。问是何故，皆云：所招之勇，尽是前日「长毛」，并杨亦是「长毛」头子。人来告余，余谓：日前贼至宁波，勇中未必无乘机掠抢者，若说杨是「长毛」，无乃言之失实。宁波人皆曰：杨乃段大人所举，何乃说是「长毛」。史士良亦以拦者为不是，勇乃于是招定。一日坐公馆中，东阳侍郎李春皋至。李名芳，曾分己丑会试房官，故太邑李国■〈木巳〉乃其门生也。前年，余至东阳，春皋犹备席请余。衣白布长衫，足下并无长袜。余惊问：大人何以至是？乃告以被难情形，闻宁波现已收复，特来避难，现居江北岸店中。与余共叙各人近日景况，坐久告辞。余送之出大门，忽遇史士良至。春皋与士良向不认识，春皋既去，余回馆与士良坐谈，问余送何人？余悉告之，且曰：彼告老归家，尚可粗安，今遭贼掠如此，亦太苦矣。士良沈吟良久，谓余曰：镜翁明日见面时，只问春皋先生，前分会房，房中有安徽太湖姓李者乎？若是，则是我太老师矣。余曰：莫非尚遇救星。士良与余商量筹饷兵事毕，亦回署。次日，余往江北岸拜李春皋；春皋适不在店中，只有其子在焉，貌却不扬，言语伶俐。余问曰：令尊大人曾分过会房，房中曾中太湖姓李名国■〈木巳〉乎？答曰：不差。余告之曰：现任道台史士良，乃李国■〈木巳〉会房门生，尔令尊大人，是史士良太老师，尔转告之尊大人。余去矣。 
　　149余于宁波捐务定后，仍回上海劝捐，即在夷场租房子一处，贴劝捐捐条子，夷人不肯。宁波人之在上海交易者，多与夷人交好，谓夷人曰：段大人深得宁波民心，故上宪特请段大人来劝宁波捐；公馆之设在上海者，亦是我宁波人情愿，亦只劝我宁波人捐，外国人无须管此事也。余于是又居上海劝捐矣。上海生意，宁波人甚多。是时东南大局，又只在上海一丸之地。江苏浙江两省军务，皆须筹饷于斯。上海又是江苏所辖地方，于此筹饷，岂不为江苏所忮？幸宁波人皆顾本省公事，故帮余者甚多，或分设委员，或邀集绅董，不数月而捐又办成。间有一二进出大宗，经余与宁波人设法办成；江苏地方官见其利甚巨，从中阻挠，实欲夺之，余亦不与之争，而宁波人乃止而不办。可见取利于民，要出自人家情愿也。 
　　150绍兴张广川，其先人亦以生意起家者也，至广川时，而财名愈大。杭州胡墉，以市侩而夤缘省城上宪，故绍兴一府捐款，其解省银两，非胡墉经手，则省局不收。张广川以本城殷户，绍兴之开店铺者多行其资本。胡墉手下走狗亏欠绍兴人洋蚨二十余万，胡墉心不能平，欺诳省中大宪，谓绍城洋钱极多，一时下札着绍兴府，即在张广川店中先提洋蚨十万。绍兴人乃与胡墉说和，其走狗所亏之洋，亦情愿不要。胡墉又娶绍兴一孀妇为妾，绍兴人愈不服胡墉。绍兴失守，署府廖子成死，胡墉又使子成之侄在湖南省具禀，谓子成之死，由张广川邀集乱民戕害。京城有旨，着浙江巡抚查问。左抚军亦明知张广川无罪，然乐得藉此派捐。知张广川现住上海，行文到上海，要张广川赴行营听候查办。绍兴人心愈不平。余谓绍人：徒袖手旁观，心虽不平，于张广川何补。目下绍兴犹陷贼中，抚军已向绍兴众人筹饷。若云廖太守死由张广川鸣锣集众，此事乃余所目击，一人鸣锣前行，后面跟着者数百人，口中乱叫，要杀「长毛」头子；余问：「长毛」头子是谁？答曰：本府。后众人将本府围住，尚有王都堂与余在旁边解劝，是鸣锣明明有人，于张广川何干？尔等皆绍兴人，戕官人众，即不能全知姓名，而鸣锣为首之人，岂有不知，何不代张广川一为分辩？绍兴绅士共十人，公具一禀上左抚军。绅士有谢姓一人，由翰林散馆归里，作宁波府学教官；绍兴人具公禀，以谢名居首。抚军批禀有廖太守尽忠为绍兴殉难，尔等不知感激，乃反庇护一倡乱之人；谢教官亦有官守，宁波失城，到底亦当查办否？绍兴人愈加着慌。余问绍兴人曰：尔等具禀，何以致词？皆曰：总以张广川平日本是安分，戕官并无其事。余曰：此系奉旨查办之案，鸣锣戕官，实系尔绍城中事，尔等禀中不指明鸣锣之人，其能为张广川辩乎？刻下绍城尚为贼踞，将鸣锣者姓名指出，抚军其如此人何？况此等平空造乱之人，大众亦不必为之回护也。现在湖南有一郭云仙，由翰林院编修在军营中办事，李中丞来署江苏巡抚，曾中堂使随李中丞来，前日在中丞处席上，亦曾言及此事，我已将原委说明，云仙一一知之；但其捐款，非十万银子不可。皆曰：广川虽富，家破之后，十万捐款尚可勉强。后经余调和，乃捐洋十万元，挽郭云仙写信于左抚军，张广川于是免罪。胡墉之遇事倾人，真可畏哉！ 
　　151九月，贼在上海境上，李中丞亲自督战；有夷兵助战，贼却。自是官军稍长，李中丞实授江苏巡抚。遂连复太仓等处城池。官军进逼苏州城外。 
　　152十月，克复江苏省城。城未下时，李中丞船抵苏州河中，贼首数人，出城请降，遂至中丞舟中，中丞许之降，因而杀之，遂入苏州城，数日乃定。中丞娶赵氏夫人于苏州城中。是年，中丞胞兄李小荃已任广东布政，喆儿时官广东，赵岵存有女未字，常与喆儿家眷来往，李中丞元配病故，其太夫人每欲为中丞再娶，小荃告知喆儿寄信于余，嘱余向中丞作媒，小荃亦有信通知中丞，故中丞见余，先告以太夫人之意，余亦从中赞成。 
　　153十一月，至腊底，共计各项捐款有四十万之数，遂在上海公馆中度岁。 

　　●同治二年癸亥（公元一八六三年） 

　　154将至浙江见左抚军，带现银七万，搭轮船至九江。时左抚军已收复金华府，驻扎严州。余过安庆，顺将所捐成数报曾中堂，中堂批云：当疮痍未复之日，捐数至如此之多，其平日见服于民可知。更饬沿江巡船护送。正月中旬抵九江，再换江西船至玉山；左抚军已饬差官迎接，由旱道至常山，再换浙江船赴严州。过衢州。因衢州道苏，乃太平县人，入署见之，留便饭，并送水礼。苏道时护藩篆，浙江藩司蒋益澧尚带兵各处攻打。 
　　155二月，至严州见抚军。抚军留饭，所谈多军务。抚军将复余原官，要看前抚奏明免罪文书；余呈前抚札饬。左抚军为奏有：臣初入浙境，即闻前臬司段光清循声卓著，舆论翕然等语；故朝廷复余原官，降旨亦有此语。住严州五日，每日进见抚军必留饭，席间谈及严州难民苦况，抚军每日施粥，其随员亦各愿出私资帮助施粥费用。余谓抚军曰：大人既施雨露，深思于水深火热之后，革司亦愿将路费银两，勉助四百。抚军问余回家何事？答曰：上年蒙大人厚德回家，已寻得两处尚可安葬先人，无如向年月俱有不利，今年可以安葬，是以急思回家安葬三代祖坟，安葬之后，再来听大人差遣。抚军遂问：回家尚有盘费否？答曰：盘费尚可随处设措。遂坐原船回常山。过玉山，换江西船。过河口，有太湖茯苓公所备席请余。船至吴城，再换宿松小船渡江。过下仓铺，岸上两边乱喊云：长毛又至。余催船速行。过泊湖，抵黄雅林沟，家乡人无论老少男妇避难如蚁众，农民并有牵猪、牵牛连鸡带犬而至者。祝夫人已引儿女买船二艘，避难于斯，余遂共居船上。河边戚友，间有席请者，余亦造其宅受席，且更以在外带回礼物，略为馈赠。在船住将一月，闻贼已退远，再着家丁各路采探，知贼果退，余遂先归。祝夫人亦随余归里，儿女仍寄居唐姓宅内。余至家，遂择日安祖坟。 
　　156六月，余病犹未全愈，上海捐局委员屡有信来催余赴上海。祝夫人谓余曰：长子尚在广东，三儿死矣，二儿、四儿年少，不任家事，君可不出去矣。余曰：我出去非为图官，因我在宁绍台道任内，尚欠短解银六万两，我出，或可设法弥补，不出，恐后来必为子孙之累也。夫人乃不言，余于是由陆路赴九江，住陈武孝廉行内；再搭轮船至上海，住赵朴斋店内；养病数日，愈后乃至公馆。委员因余已复原官，新制轿伞。余笑曰：老姑夫复作新女婿乎？委员中有余元配石氏夫人族侄，亦吃吃而笑。越数日，又接左抚军札饬办盐务。盖从前承平之日，浙盐运司专管宁、绍、嘉、淞盐务，至长毛扰后，浙江运司亦未放人。江苏先复，已有盐捐。淞江虽有盐大使，其税岂能归之浙江？献策者云：将盐地变价，民间自报开垦，官为升科。办之数月，盐地居民虽有勉强应允者，终未见有成效。又浙江定海、岱山地方俱是海岛，其民造盐不用火煎，只将木板浇海水于其上，日出晒之，可以成盐；每板可晒十余斤，一日可晒两板。其产盐地方盐价甚贱，只有私贩往来，官欲收税，则聚众殴官。私贩卖盐之所，尽是苏淞地界，故官盐愈不能营销。私贩往来海上，只怕盗船抢刼，于是又谋另雇轮船护送，盐船来往，每盐一斤，捐钱二文，名为护盐巡费，实欲阴抽盐厘，业经另租轮船，派一姓王人专管。浙江省中又委秦道来申另开盐局；而岱山盐厘又抽不成功。是年，余在上海公馆中度岁。 

　　●同治三年甲子（公元一八六四年） 

　　157正月，闻左抚军已到余杭，抚军行营先至宁波。时史道已同夷人将绍兴收复，北路已被蒋布政收复海宁，贼只孤守杭州省城，故至余杭无阻。 
　　158二月，见抚军放行营，遂宿营中，彻夜更声不断。居营中数日，每日与抚军同餐，席间谓抚军曰：今贼势已日穷蹙，不久省城收复，收复之后，又有数件要紧大事，必须又开大捐也。抚军问：数件云何？余曰：考棚贡院，城外钱塘江义渡，海宁、仁和地方海塘，其余应办事件，一时亦难枚举。但考棚贡院一件，浙江读书人多，将来必有人为首倡修。义渡一事，是宁绍出入要路，捐钱者必多，前司于长发未扰时，亦曾捐银千两，各衙门亦皆有捐，交胡墉经管，收复之后，胡墉亦不能置之不办。惟海塘一件，需费太多，不修，则为害最烈；欲修，恐无人过问。抚军问：是何故？答曰：当日国用足时，石塘居中，内有土塘以衬石塘，塘外有行路沟漕，沟漕之水，再加柴坝以保卫之；每年柴埽之工，总用银三十万，以为岁修之费。康熙、雍正、乾隆历代南巡，必须亲阅海塘，盖重其工也。石塘土塘之内，或十里、二十里、三十里不等，又再加一备塘，以防海塘决口；可见前人作事规模甚大，用心至细也。其后承平日久，居民遂于备塘之内，辟地开田，结庐兴桑，土地肥美，人烟稠密，盖几不复知有海水之患。乾隆皇上南巡阅海塘，是时国富民殷，地方官图悦皇上耳目，于塘外柴埽更加修理整饬；皇上巡至塘上，亦称：柴埽工好，只每年将柴塘修好，石塘土塘自然一律完固。有人奏：柴塘修理亦须加工，适年近地竟乏取土之处。皇上指备塘而言曰：修好柴塘，备塘亦可不用，不妨取备塘之土以加柴塘。此言一出，每年修理柴塘，皆取备塘之土，岁月久远，遂将备塘取空。当国家盛时，国用充足，海水又庆安澜，故备塘似乎无关紧要；乃自道光以来，国用艰难，海塘又常遇狂澜，每年虽用岁修银二十五万，而柴塘尚有多冲决，柴塘坏，而石塘亦危矣。道光二十六年，梁中丞进京陛见，皇上问及海塘云：浙江每年用盐库银二十五万以修柴埽，到底有事否？梁中丞未能将实在情形直奏，只回省嘱属员：每年岁修银必须大为减少，只许每年用六万两。夫二十五万尚不足以弥缝，六万其有济乎？是以柴塘决，而行路沟漕不知归无何有之乡矣。石塘决，而土塘更不可以保矣。海涛直入，内无备塘，沿海之民尽为鱼鳖，昔日成阴之桑林，海水一浸，立见枯槁，将来嘉、湖、苏、淞亦皆不免咸水内灌之患。大人收复浙江，是救民于火矣；海水为患，安可不救民于水？欲救民于水，非修海塘不可。然海塘之修，经列圣相承，不知用银几千百万，而后有此工程；今塘身皆坏，一时从何处下手。抚军乃曰：须待浙江收复以后，再为相事而行。余辞抚军回上海。过路留夏，有随营委员在此留余宿。蒋藩司云：慕镜翁为人久矣，今日相遇，岂能不留一饭。至日将晚，始将所备之席送至余处，并派一委员代作东道。询其故，盖因藩司是日见抚军，不知有何语言，两相争执，藩司回至留夏，自食鸦片以寻短见，乃自叹曰：何以对镜翁！急催委员陪余受席。次日，遇杭州城外，见难民宿于荒郊破屋之中，有易子而食者，余买一女。 
　　159居宁波数日，仍回上海公馆，接见上海董事，谈及浙江军务，并将余与抚军言及收复以后，上海必须又有一次大捐。皆曰：何能再捐？余笑曰：恐一波未平，一波又起也。我闻杨憇棠已被入参，皇上着浙江巡抚查问；左抚军已移文至江苏，着地方官押赴行营面讯，左抚军不过欲杨憇棠重捐耳，杨憇棠其肯赴左抚军行营乎？倘不肯赴行营，又不肯重捐，左抚军其肯置之不问乎？若日杨憇棠肯赴行营，其捐数又岂面谈所能定乎？为杨憇棠计，收复以后，浙江善后事亦多，杨憇棠不如自任一件大事，诸兄共为赞襄，杨憇棠可以了自家纠轕，诸兄亦可大家造福也。大家笑曰：大人又出好题目也。 
　　160四月，闻左抚军已收复省城，实授闽浙总督，加宫保衔。余又晋省。由苏州至海宁察看海塘情形；以管塘营汛官员俱在海宁，并可访问细底。沿途河内俱苦水咸，必将船泊岸，采访有井处所，取水食之。近塘居民，当兵燹之后，已经困苦不堪，又加无水可食，无不愁眉叫苦。余过海宁地方，河内有一横桥邻村庄，村中老少闲坐桥边石栏，有一僧亦与俱坐。余泊船河边，亦行至桥上，坐与众人语。众人固不识余为何人，但互相诉苦，皆曰：此后难望海塘再修。有一人曰：或者尚有来修者。惟僧人曰：除非是段大人来，他人固不肯来，即来亦不成功。余问僧人曰：尔曾认识段大人乎？答曰：僧人原不认识段大人，僧人想来，天若要再复海塘，除非默佑段大人主其事。余又问曰：他人来修，何以不能成功？僧人曰：太平年间修塘，省中领银，官为承办，百姓不与闻其事；今日无银可领，谁肯亲任其事？无非劝动好善乐施之人，保卫桑梓，方能兴动大工。然有一件最难；海塘，皇上之地也；修塘，钦工也。不请官为之弹压，其势不行；请官临之，又恐一味作官势，讲官话，则事更无成。惟有段大人下可以洽民情，上可以通官气，所以祝段大人来，方冀海塘可修。余闻僧言自揣久之，上宪其听我乎？众人其信我乎？回船再行，夜宿海宁城外河下。次日，海宁州城中汛官，知余至城外，俱来舟中禀见。余叹曰：海塘一坏，地方遂苦至如斯；莫说此时无经费，即欲修之，一时从何处下手？皆叹曰：实难。除非先将备塘修好，使咸水不至内灌，日后经费有可措处，再为筹划外塘。但只修备塘，亦非二三十万不能成功。余问：备塘通身到底几远？答曰：国初所修备塘，共有一百数十里；乾隆南巡以后，所废备塘不过三十余里，只将三十余里之备塘修好，咸水方不内灌，沿海一带民居，庶几或可稍苏，然非大人肩任其事，亦断不能成功。余曰：我非不肯肩任其事，但恐一时难措许多经费耳。遂乘船至省见左宫保，先贺收复省城，造福于百姓；越日，再言收复以后诸事。宫保谓余曰：前据尔言，谓海塘之工最急，然海塘之费甚巨，急切何从下手？余乃言：前日舟过海宁，又集海塘汛官细加采问，目下只可将已坏备塘先行修好，咸水不入内地，万民始有托足之区。宫保问：修备塘之费几何？余曰：需银三十万。宫保绉眉云：三十万谈何容易。余曰：出自官，原非容易；出自民，或可集腋。宫保曰：出自民须办捐输，此时办捐输，民间谁肯应允？余曰：然捐输非官办之不行。当此元气未复之时，欲以奖励诱之，则民已看破；欲以官势临之，则法更不行；惟有以善劝之，使伊自发天良，广种福田，保卫桑梓，或可彼此相劝为善，共请出几人来，既能垫钱，又能出力，庶几于事有济。宫保曰：尔看浙省中，能有几人乎？余曰：上海辅仁堂有董事，一是绍兴人，姓经；一是宁波人，姓赵。若得此二人出来经手，不患此工不成。且闻宫保有一事，欲江苏送杨憇棠来浙，闻言杨憇棠已求李宫保代奏，愿捐银五万，此言若实，此银已被江苏用去矣，即人言未必属实，而欲江苏送杨憇棠来浙，亦断乎不能。宫保胡不作一顺便人情，着杨憇棠来办此一件工程。不问经费多少，使杨憇棠邀人同办；憇棠平日与经、赵皆有来往，诚得两人出而主事，则事无不成矣。宫保曰：一时何能使此数人出来？余曰：请先下一札，不填姓名，前司再往上海开导劝谕，事或有济；但是宫保用札只可劝，不可饬。宫保乃曰：尔先拟一札稿来，看是如何措词？余乃拟一札稿呈之。是时省城初复，文书猬集，越二日始付余札，未填姓名。余回上海先见数人，将余与宫保言憇棠事始末，备述一番；再言捐修备塘，反复劝谕，三人首肯，皆曰：除非大人主持其事，我等方敢出头承手，不然，官场事，谁人肯染指也。余曰：我知尔等平日存心，总是力行善事，不邀名，不射利，此番工程虽大，事前不领国家经费，事后不邀朝庭奖励。夫人之受制于人者，以其有所求于人也；君等一无所求，复何畏哉？议定后，余遂回杭州。时苏介堂以杭嘉湖道兼署浙江盐运司，居运司衙门。海塘乃杭嘉湖道专管，故余遂馆于其家，约上海经芳洲等同赴海塘估工。杨憇棠以经费甚巨，浙西每年蚕丝一项，出入不下数千万，皆与夷人交易，欲从此项抽厘助费，故怂恿夷人同来海塘估工。夷人虽来海塘阅视，而抽厘一事，究未办就。惟经芳洲诸人来视海塘，见海塘居民辗转于咸隰之内，徧地桑麻，皆无生色，同人皆忧工程之大，难于成工。经芳洲喟然叹曰：我等往时居上海，虽共襄善举，不过如读书人应试，赴县府衙门考耳。今日之事，乃考博学宏词者也，非赖有段大人提倡，此等大工，安得到我辈承手。日前段大人劝我等，谓我等平日用钱，一钱只当一钱之用；若能成此巨工，一钱可当两钱之用。何也？目下国用空虚，自筹经费以报朝廷，一也；居民困苦，筹划保卫，二也；且当兵火之后，遍地哀鸿，尽是枵腹，若兴此工，可以代赈，是一钱更不止当两钱之用也。段大人之言，良不诬也。于是会集汛官，召土夫头定基址，议定阔十丈，高十丈，脚几丈，面几丈，择期开工。余乃回杭州，诸人同回上海。 
　　161七月，闻上海有人从中阻挠，教人不要信余所言，此事断不能成功。阻者乃中堂之子，亦曾以同知署过浙江知县，故人多信其言，即左宫保亦谓其人乃大家子弟中之出色者也。余闻之，遂赴上海。惟经芳洲不信阻者之言，告人曰：我等皆无邀名求利之心，故段大人因而劝我等出头办事，岂复计事后之利害，而不肯出头。于是阻者之言乃息。经芳洲自任到塘上督工，赵朴斋专任在上海办钱，以供塘上之用。租船二只，每只可载大钱七、八千串，轮流不息，装至塘工局应用。定八月初十日寅时开工。时日早，天尚微雨。余曰：总要今冬雨雪稀少，则塘易成功。芳洲告余曰：自六月中同大人来塘阅后，亦念工程甚大，所以至上海设坛拜经七日，求神默佑；又扶乩问祖师：此工成否？师祖批示：此工易成，今冬塘上并无雨雪。祖师之言向来可信，今冬或可无久雨雪。又前见塘身未坍之处，棺木朽坏，枯骨暴露极多，我在上海办小棺数千具，收埋暴露枯骨。余曰：此真万善同归也。至寅时，天忽晴霁，余与诸董事一同行看，然后开工。土夫头分立七处，俱归总局领费，各处皆有董事一人，汛官两人弹压。虽是土工居多，而于潮头能到之处，亦多备塘柴木料，以作柴坝护卫之用。其有海潮曾经决口，咸水内灌处所，起底皆用木桩柴坝。时值兵乱以后，困苦流离者皆来服役，并有江苏之民亦来赴工，故每日在工挑土者，不止万人。果自开工以后，非惟不阻雪，并塘上亦无暴风。故自八月开工以后，再至腊月底无一日停工，虽腊月三十日，新正初一日，亦不停工。藩司蒋护院一日临塘，见赴工者如是之多，又皆奋发踊跃，喜曰：向疑是工难成，自今观之，不日可冀工成矣。值此岁底，亦不停工回家度岁乎？经芳洲答曰：今年一冬无雨雪，恐新春必有雨雪，若不赶此天气成功，雨雪一来，春潮随至；但此等情形，上海同事尚未周知，年底经费，或送不及，惟有向大人库借四万元，以充目前之用。藩司笑曰：漫说暂借，即由我地方官设措，亦是理当。此工之成，有天之赞，有人之助也。 
　　162自本年四月收复省城之后，海潮直泼海宁州城下，海宁人大恐，诣省叩求护海宁城。省中委员至海宁劝捐，命余督其事。余言：劝捐一时难成，请先筹款购料兴工，然后以捐项接济。省中皆听余言。余于是遂居海宁城内。 
　　163次日，至宁绍台道衙门拜史士良，坐久，言及关款事，士良谓：只有毕曼年任内不许关书短解，所办甚好，余皆不免有短。余曰：我任内已短解六万，欲赔则无从设措，听之，未免累及子孙。宁绍人久有此心，欲为我弥缝此款，其大绅士则为我具公禀，其大殷户则捐项不请奖，为我赔短征；但此事必须抚台专折方可了事。士良曰：此事惟吾兄可做得到；我前与抚军言及关上之事，亦曾将吾兄任内短征谈过，抚军曰：要奏不难，只要说出理来。余别士良后，连日与绅士殷户相商，皆欣然允诺。余乃命关书具柬备席，请至公馆会议。绅士具禀，殷户具呈，请将两府捐款代余赔解短征；禀与呈皆由史道上详，转禀词内有云：自段大公祖莅宁后，万民感德，至今难忘，是以愿将所捐之款，不自请奖，划作短征赔解之数。盖段公祖在任之日，长发肆扰，商贾不通，其短征本属实在情形；且其居官两袖清风，尤万民所共知也。况衙门家居，俱被贼洗，责其赔解，例所难辞。绅等棠爱难忘，不忍坐视，不腆下情，匐叩俯赐转详，不胜感戴！天灵寺有扶乩者，余问：此事可以了结否？批云：万民感德，万累俱消。乃自史道禀省后，左宫保与幕友商之，友云：若竟出奏，设使旨意不准，直至无可翻身，不如咨部再看。乃咨部。部中驳以此款向系解部，必将此款解部。亦未驳绅士代解一层。直至马中丞新贻到任后，阅前案知有此事，问蒋藩司，答曰：若要段臬司赔解，无此家资矣。马中丞曰：我前署过宿松县，我知其家中无钱；此事必须专折奏销，捐款是司中专政，司中可以上详。马中丞据详转奏，皇上特旨准销。 
　　164冬月，闻长发大扰福建，左宫保将往福建剿贼，又往杭州送左宫保。时宫保已闻阻者之言，谓余曰：海塘一事，恐尔受人之骗，此事未必可成也。余曰：宫保宽心，备塘之工不成，前司断不回家矣。宫保行后，余乃至塘上，居公馆。一日，苏芥堂来塘阅工，余陪之沿塘看视，叹曰：真大工程也！是代我地方官奏功者也。我必席请诸董事，至我衙门一谈，略表我心。余曰：不必，我代达君意；且经芳洲一人食素席，亦不便。芥堂曰：我另办素席，吾兄代我作东道。芥堂备席，余邀同诸董事至芥堂衙门中畅谈一夕。自是，经芳洲常居塘上催工，余同赵朴斋回上海催费。闻马中丞实授浙江巡抚。左宫保至福建剿贼，不能得手，奏明请李宫保发兵。李宫保欲命喆儿带兵至福建剿贼，故喆儿亦至上海，定来春出兵，用轮船儎兵马渡海往福建。 

　　●同治四年乙丑（公元一八六五年） 

　　165正月，至诸衙门及各相好绅士家拜年。人日后，喆儿往上海带兵赴福建。余同赵朴斋赴塘上，路过半浦，郑婿邀余及同行诸人至家。次日，又顺道看郑家坟山。初十后始抵塘上。船刚抵岸，余即邀同人往阅新工，骇曰：工将成矣，何其速也。一更后，始抵局中，问经芳洲：何以工程如是之速？笑而答曰：旧腊底藩台临塘，见塘上做工如此多人，个个踊跃争先，藩台亦看得高兴，叹曰：可惜岁逼，恐需停工。芳洲答曰：岁是一年一度，曾与做工人谈过，度岁本寻常事，我与尔等年年度岁，何必回家始为度岁，我与尔等今年塘上度岁，工既可以早成，尔等亦可多得几钱以糊家口，伊等皆肯信吾兄；但恐岁底，上海经费接济不来，惟有向大人库中借洋四万元，日后仍从上海归款。藩司以洋借我，岁底亦未停工，是以功能速成也。又笑曰：我们塘功既成，转眼将大降雨雪矣。是夜，天果大风，次早大雪，一连三日雪。芳洲叹曰：幸喜功成；不然，奈何？余曰：赖兄一片诚心，所以既结人缘，又得天眷也。三日后，雪止，天霁，余将赴杭州见新抚军，午后，汛官来报抚军明日临塘，余乃约诸董事，即在塘上迎接抚军；抚军慰劳诸董事。时塘局设立翁家埠，抚军亦宿翁家埠公馆。次日随抚军阅塘，至海宁宿。次日，阅城东，塘尽处有尖山滨海，自康熙、雍正、乾隆历代南巡阅塘，皆上此山。山上有大士庙，殿前一石横阶，半圆半方，名「颠倒石」，以其能颠倒阴阳也。以罗针置石上，则黑针对午，红针对子；离石，则黑针依然向子，红针依然向午。此非亲试，未必肯信。皇上至此山游玩，俱赐有匾对。抚军同我等至此，僧犹检出历代所赐墨宝，余等同阅。海潮自鳖子门进口，其声如雷，始至尖山下，再过海宁，入钱塘江，至严州七里滩止。其潮之不入鳖子门者，则无心不见潮头，盖盈虚之气，亦因地与势也。抚军阅塘后回省，余亦至杭州。抚军请余饭，又欲复修柴塘，兼修石塘，请余专督其工，余是以复至塘上，就民房作公馆。无事时，偶观陈姓发冢。海宁陈姓，望族也，其发冢非只一处，惟相国葬处，玉带水环绕墓门，尚有予告食俸匾额。其祖墓居西，相国墓居东，俱有高原，宏厂围墙，真美地也。余尝阅过陈氏宗谱，雍正、乾隆年间，会试乡场，一榜常中六、七名之多。相国居城内，相府中有书馆，书馆有花园，乾隆皇上南巡阅海塘，相国时居府中，皇上驾驻园中，园名「安澜」，颂海波之不扬也。故海宁城内，皇上亦建有牌坊，可想见当日之君臣相悦也。今陈族亦稍替矣，相国子孙有为藩司者，自谋身后安葬吉地，并于山下营一享堂，乃居官滥用，没后无遗资；藩司死，归其柩于享堂。其后人之客死于外者，共十有三棺，与藩司共十四棺，俱停享堂未葬；余任海盐县时，与其亲戚族人谋葬之。此余所由见陈氏宗谱也。嗟呼！盛时则兴旺如此，自后人不知节用，则衰至如斯，盛衰之理，虽曰天命，岂非人事哉。 
　　166自起议修筑柴塘，沿塘设局共五处，各局皆分设委员弹压。凡有大决口处，余乃居近以督其工。苏芥堂亦常来塘，与余共居一处。 
　　167五月大水，绍兴、山阴地界塘多决口。绍兴、山阴七县，山阴、会稽、萧山在塘中；塘乃明朝万历年间所修，汤太守实主其事，民间立庙祀之，至今不替。大约从前亦有塘，皆不及此塘之完备也，故百姓报之亦厚也。自塘决口，三县之民皆在水中央矣。余尝过其地，幸民居多有楼屋，人家皆居楼；其无楼者，或用小船，或用木盆，聚居野外坟地，以坟大抵略高也。雨止，日出，则皆晒湿物于坟头。呱呱之童，白发之叟，皆缩居于小船小盆之中，其苦万状，不可悉数。余自宁波来过其地，凡有桥处，船皆不能行走，必寻无桥有水处而行。回至塘上，与苏芥堂备言绍兴苦况，芥堂曰：我昨自省中来，抚军但忧大水，犹未知绍兴若是之苦也。绍兴之塘，其能修乎？余谓：塘固能修，但海宁、仁和之塘费，皆出自皇上；绍兴之塘，向系民捐民办，刻下民困如斯，若责成民办，虽是正理，而居官者，既无汤太守以为之倡，官既存五日京兆之见，民尤非万历年间之民，民办无可望也。现在皇上例修之塘，且无费可筹，况塘在绍兴乎？然不修，非惟民困难苏，而国家岁收钱粮，亦毫无着落。民修不能，官修不能，若何而可？还须官为之倡，劝绍兴绅士晓谕地方居民，今年虽被水淹，若赶紧将塘修好，下年尚可望有收；有收仍可望收钱粮。一面请抚军奏皇上，先借银十万与绍兴修塘，着绍兴绅士分领，责其督工，即将下年所收钱粮，先还十万借款，即非民捐，仍民自办；皇上虽未发款，亦算先代垫款，庶几绍兴民困可望其苏，后日钱粮，永远有着也。芥堂拍手笑曰：子言是也，然又非子不能成事矣。余曰：我不过谈经济于局外耳。借银要省中当道者主之，至于为首绅士，又须绍兴地方官劝之也。芥堂曰：我明日晋省告知抚军，必肯借银。至于绍兴绅士，恐非子亲劝之，必不肯出。芥堂次日晋省，述余言于抚军；马中丞果允借银，即请余往绍兴督办其事。时署绍兴府乃李树棠， 【 余在宁波府时，树棠曾署镇海县。】 余至其署，邀集府城绅士共商，皆曰：大公祖来，是救我绍兴百姓也，无不允诺。有言：恐十万不敷修塘之用，欲再多借。余曰：费不虚糜，十万亦敷，诸君自己经手，无患乎费有虚糜也。如果实在不敷，现在抚台视民如伤，诸君再自言之，谅无不可。时有萧山新放御史回家扫墓，即欲赴京，余留之，曰：御史为君纳言，治天下百姓也；现在本乡百姓前年困于兵，今年困于水，君独忍心不一援手耶？御史笑曰：大公祖在此，已救之有人矣。余曰：山阴、会稽、萧山三县皆有塘，塘有长短，决口有多寡，亦须君等大家酌定，某县借钱多少，某某督工方有责成；事定之后，亦不敢再留君也。又有萧山乡间一主事，其子已得拔贡，余与李树棠及各绅士同至其家，商议塘事；主事悻悻问李树棠曰：请问我浙江抚台如何办法？现在我绍兴百姓苦至如斯，如何安顿？长发扰乱后，皇上既放地方官，莫有作地方官不顾地方百姓也。李树棠平日谨言，又因余在坐，故不对。余不耐烦，谓主事曰：此言若出自百姓，我固无辞以对，以百姓本无知也；好在君固然朝廷一官，岂尚不知朝廷之事？朝廷往日岁修之塘，今尚不能动款修之，我旧劝宁绍之为商于上海者，捐修备塘，今已工成，经抚台奏明，为首经芳洲，听民间立祠岁祀，是皇上之无款可拨，共知之矣；况绍兴之塘，民捐民办，振古如斯，我念兵灾之后，民捐猝然难成，是以请抚台奏明借银十万，下年再收钱粮以还之　是与拨款何异？所以必须绍兴绅士经手，以绅士所用乃本地人，本地人各顾身家，岂有虚糜经费之理？君今殷殷致问者，不过曰：地方官胡不承手办之？试问今日地方官，尚有如汤太守者乎？署事人也，不日实授即到任矣，实授者且不能，况李太守乃署事哉。若我虽同来，我今乃闲散人也，无官守无言责，不过目击时艰，好管闲事，喜出主意，故同诸君子特来相劝耳；事若不成，正好敛手以退。主事默无一言。同来诸公共相劝曰：大公祖总为救我绍兴百姓而来，仍请大公祖督成其事，绅等及地方之人无不听指挥约束。余于是又督修绍兴塘。塘之决口，惟闻家堰当其冲，口亦最大，兴工遂自此始。分派购木买柴，招集夫头，用绅衿监工。余居舟上，住近口河边。一日忽然大风，江浪泼天，余以船泊河岸，不虑船覆，遂不登岸；久之，余从者见势甚危，抱余急登河岸，甫离船，而船已沉水底矣。盖余泊竹筏边，风颠浪泼，遂将竹筏翻起，压余舟上，幸未伤人，但衣物行李俱赴龙宫矣。余素无玩好之物，惟喆儿送一墨晶眼镜，余爱用之，亦弃河中矣。余次日至省，再制衣服行李，借民房居之。各塘设局共七、八处，皆有委员及本地绅衿监视，余请委员，由省中发给薪水。余同绅士常阅绍兴大家发冢；盖绍兴之地俱结水中，登穴又不见水，此地之所以多结构，而人物之所由辈出也。即如禹陵山之前后左右，俱有水环绕，登陵一望，又只见有山，穴又紧又宽；岂昔年之看风水，亦作如是观耶？要之，山水之佳者，古与今皆不易也。绅士请余统阅绍兴之塘，过汤太守庙，有太守之遗像在焉，每岁地方官致祭。庙前有石桥，桥下有荫洞二十八个，按二十八宿。山阴、会稽、萧山三县塘内之水皆由洞出，出则归海；每遇大旱，则将木板堑洞，使水不出，以荫三县之田。此绍兴所以称乐土，而民皆思念太守之功不忘也。又塘上土肥，故茅草稠茂，常有D猪集于茅中，成洞而居；虽海塘未经决口，而绍东一带多有D洞，塘亦可虞。绍东绅士请余将绍东诸塘筑好，余皆允之。 
　　168八月，喆儿自福建回宁波，贼已攻退，福建围解，贼又扰广东。喆儿带兵回宁波时，余居义桥，喆儿乘小舟来义桥，宿一夕，仍回宁波。余同绅士往游兰亭。兰亭旧址，即本地人亦不知实在何处。乾隆南巡至兰亭，留一碑，写兰亭序于碑上，字迹端好。碑后有一小庙，供王羲之遗像。所谓山阴道上，其即是处欤？ 

　　●同治五年丙寅（公元一八六六年） 

　　169正月初旬内，至各衙门拜节而已。抚军席请，嘱余仍督塘工。余对抚军曰：本思留浙伺候大人，特是先代坟墓，昔年多被长发毁坏，虽曾两次请假归里修墓，不过择地安葬而已，其于修墓一事，甚属潦草，寸心常不自安，久思回家，尽心一扫先代坟墓，再来伺候大人，犹有日也。抚军遂不忍再留。适堂侄奇芬在扬州贩木，亦至浙江视余，见余将挈眷回家，与余约曰：叔父回家，侄请先回扬州，将木棚事料理，同叔父回家一行，在镇江伺候。 
　　170二月中旬，在杭州登舟，藩司着人送程仪二百两，大约中丞意也，小船两只，一儎马，一儎人。 

　　●同治六年丁卯（公元一八六七年） 

　　171九月，遂由嘉兴达镇江，家乡有人在此贩木，遂住木棚内。族中有被行家欠银千两者，木客年轻，行家势大，帐将难收。族人请余游焦山，在行中备席。其后，行户亦依然纳银归客。住数日，再换江船归里，时十一月也。 

　　●同治七年戊辰（公元一八六八年） 

　　172五月，喆儿随李宫保平山东捻匪。长发之与捻匪合者，其首领亦在扬州地方拿获。山东捻匪平。 
　　173八月，家中添佣工赴各佃收租。余自往各处采看，因年岁不见丰熟，亦顺观各佃山水形势。是年，新买齐、马二姓夹屋田，田价亦廉，因联年荒歉，佃户无力耕作，田东亦不挑塘修堰，整车盖屋，佃户穷矣，田东穷矣。秋季虽来收租，而田上本无收成，佃又穷乏，年年陈不接新，虽有几粒新谷，已裹佃户之腹矣，田东焉得有收？田东无收，是以田东亦穷；田东穷而卖田，田又因佃户皆穷，而人不肯买，因之价廉，而田归我也。余买作先父义庄，与前年所并买段家垄作先父祀产，额租将及千担。余买之后，塘堰车屋，大加修整。故佃户小业，余未买时，每亩不过二千，既买之后，小业每亩则三千有零也。 
　　174冬月，自山东捻匪平后，先有一股捻匪扰至四川、陕、甘等省，及闻山东捻匪围困，西方一股捻匪直入潼关，径扑京城，以解山东捻匪之危也。那知本朝气运未衰，山东一股捻匪已先扑灭。京城以西方捻匪直犯畿境，调李宫保勤王。李宫保将士以连年用兵，人困马乏，又扑灭捻匪奖赏亦未加厚，迟迟吾行。朝中因畏捻匪犯城，大动威怒，将宫保拔去双眼花翎，褫去黄马褂，革去世袭伯爵。北方天气严寒，雨雪又多，人皆畏而不前，喆儿劝宫保速进。军到北畿，捻匪围危，仍在直隶、山东一带游逸，东击西扰，南攻北窜，师老无功。左宫保亦至潼关，带兵而来，至是皆束手矣。喆儿建议：沿运河分段筑城以围之，各营之兵，不与捻匪打仗，惟用筑城。初建是议，人未必不以为迂；即筑城之日，捻匪窥见，亦相与目笑存之，不以为意。然是役也，直隶、河南、山东、安徽皆勤王，各督抚皆亲自领兵，及各营统兵大员不下数十人，故分段筑城，克期成功。每营所派筑城里数，喆儿路最当冲，里数亦较远于他营，惟议由己建，故亦不敢辞以为难。城既筑就，官军日与捻匪打仗，赖天护佑，运河之水陡涨数尺，官军四面攻击，捻匪势促，将窜海边，扑灭已可计日待矣；忽杨军门死，杨军门兵多，又兼统领所守更当要冲，李宫保乃调喆儿往接杨军门兵符，并照料杨军门后事。往仅数日，捻匪穷蹙，投海而死者不可胜计。是以红旗报捷，随折保奏，喆儿亦得付名也。然吾家祖宗受一品之封，家庭亲戚，未尝身亲戎事，而亦受奖赏者，皆因是案也。捻匪既平以后，喆儿以统领之任，兼管杨军门之兵，驻扎扬州，兼顾江南。 

　　镜湖自撰年谱
