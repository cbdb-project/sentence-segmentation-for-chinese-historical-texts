昭忠录 宋 无名氏

    ○田遂忠义总管李实凤州知州张
    度凤州通判张叔寅凤州教授
    绍定辛卯三月十三日，元兵自兴元府边面乘巫关入境，十八日，闯凤州，至马领堡，忠义总管田遂以兵二千驻堡，鏖战数日，援绝死之。四月二十七日，城陷，知州李实、通判张度、教授张叔寅死之。
    ○陈寅西和州知州杨锐守将
    绍定辛卯秋八月十四日，元兵入西和州，初杨锐为摧锋统领，制千兵戍守，与陈寅率兵民凭城死战，俘杀甚多。西和削山为基，四面陡绝，独水门一路有隙，将官刘卓挟小忿逾城以水门降，元兵乃并力攻陷，寅与其家四十口死，锐率诸将力战死。寅先籍城中三十七万九千单八口告急制司求援，至是尽歼焉。
    ○杨起沔州知州王友仲沔州通判
    绍定辛卯冬十月十七日，元兵至青野原，都统张宣以兵二千守之，部将冯择伪降，诱杀大将苏布罕，遂拔营去。二十日攻沔州，都统知州杨起战死，通判王友仲死之，沔陷。
    ○全贵步将董鹏飞阶州知州
    绍定辛卯十一月二十七日，元兵逼文州，声言报花石峡之役，都统曹友闻遣步将全贵往援，战殁。诘朝自文合兵攻阶州，被围援绝，知州董鹏飞拒战，十二月二十日城破，鹏飞全家死之，元兵屠其城。
    ○时当可天水知军陈西和总管
    端平丙申，制司檄时当可知天水军，自大安提兵度关之官。三月十九日，趋麦积山捣北寨，斩首数千级，翌日，元兵乘其跋涉初至，拥众追蹑，当可力战死，兵尽没。夏四月，元兵至同庆，西和州总管陈提兵巡屯，遇元兵于赤莱谷，力战不敌，亦死。当可，字文举，天水士人也，与曹友闻相得从，友闻军屡立功，智数胆略友闻常谓不如，尤轻财，得赏赐均与战士，死之日，妻子赤立。，字伯玉，西和贡士也，累战有功，军民惜之。
    ○曹友闻都统张宣都统曹万刘孝全夏用王汉臣吕嗣宗王畏俱友闻部下将
    曹友闻，同庆栗里人也，擢丙戌第，为天水军教授，以功名自任。制司命招忠义，就以为总管，所部皆两界亡命及武仙汪世显麾下回回西夏十八族之不归附者，敌甚畏之，因谓短曹遍身胆，友闻遂以“遍身胆”为旗号，每战胜即分其家赀以赏。丙申秋八月，二太子及塔海元帅以精兵五十万于初三日入大散关，友闻议坚守沔州先合，四川忠义赴沔州制司连檄友闻屯大安，友闻不可，督以军令，友闻叹曰：武休出奇，前既失机，沔阳坚守，今又掣肘，以此误蜀，蜀必亡，吾与俱亡矣。九月九日，不得已离沔赴大安，十六日至，谋于诸将曰：前日沔州主客势殊，故元兵月余不敢动，其计谋欲诱我也，制司已堕其术，沔州既不守，敌已得志，大安平坦，旦夕必并兵至，若与之战，众寡不敌，止有鸡冠山一堡可守，然无粮无水，诸君能坚守五日乎？诸将曰：若坚壁不战，何止五日，但恐粮尽。友闻曰：今日见兵二万，以一万付汝等守此山，而自带一万出奇，彼且谓我在堡上，必来攻，汝等逆折其锋，佯败入堡，我决乘夜捣其背，以两声鼓为号，闻声则出，内外夹击。又令大开阳平关以诱敌，营内不立旗帜，炊烟不出，鸡犬不声。二十日，元兵至十八里，二十一日，友闻入教场选精兵健将，皆二十以上四十以下忠义七千人，两戎司兵七百人。夜一鼓后，由大安渡江，直经七篙堤，逆上三百余里，复渡江面，往来刘溪黑水一带谷道，出敌背退伏。二十二日，元兵节次至，先有哨马至，见关门开，无人径，入，伏兵斩之，大队继至。曹万、刘孝全麾兵战关外，自辰至未，元兵败绩，日暮，万等敛兵驻鸡冠山，元兵环堡捣堑排木数层围之。二十七日，友闻探知元兵已掠大安，令诸军束装，戒诸将曰：我曹家一军累年忠赤报国，声撼秦陇，今与汝等在敌之背，正欲出敌不意，用奇制胜，且北兵今号百万为攻蜀计，诸君食君之禄，用民之财，正宜奋发忠勇立功，上报国家，下报蜀民，大丈夫当于死中求富贵。先锋夏用可提兵奋入阳平关，直趋北营，王汉臣、吕嗣宗可提兵分头入左右隘，夺隘口入关，统制王畏可专驻阳平关外捉败马。居常夜劫寨止二三百人，今提万人，谓之夜战，各带白扌答膊，以“全胜”二字为号。再三告戒讫，遂进行二十里少憩，值暴雨如注，索途冥行，嗣宗谓友闻曰：今大风雨不息，人马疲乏，不若在此待明朝。友闻曰：鸡冠山无粮无水无城，初约五日，今已十八日，此山一破，技无所蓖，虽大风雨，机会岂可失也。至水牛岭分三道入北营，转战至晚，破数十营，直入阳平关，北兵备内不备外，又以雨作尽归毡帐，杀死十数万。鸡冠山之兵闻鼓声，出堡夹击，转战至回回寨，二太子欲取韩溪路走，会天大明，分骑为百十队，更迭驰突鏖战。二十八日午未间，友闻马中数箭，步骑五六百人，诸将曰：军虽战没，然杀敌亦过半，将军曷若突围而出，以图后举，将军自在，敌决不敢入蜀。友闻乃率余骑突阵而出，敌俱披靡，至酉戌时，友闻中流矢，下马步斗，死之。夏用等诸将皆战死，曹万仅存五百余人入堡，谓刘孝全曰：兄既亡兵，且坚守此堡，犹可制敌，然即日无粮，与其坐而待之，孰若突阵而出，可则可，不然，与兄俱亡。二十九日黎明，率诸将转战至龙门，万、孝全俱死之。张宣守七里堡，面中两矢，亦死。曹兵苦战，制司远遁，竟不见援，三泉之下白骨山积，元兵不意友闻死，盘旋大安，搜战地三日，得遍身胆旗及其尸，然后举手加额，平明入蜀矣。制司常旌以旗曰：元戎却敌世间有，教授提兵天下无。每战，扬之前驱。友闻前与元兵战于花石峡，获捷。
    ○王翊制司参议
    元兵既灭曹兵，遂破阆州取四川路，直入成都。十月十七日，至怀安军金堂县，哨马渡江，成都太平日久，不识兵革，制司丁黼昏席无谋，哨马至阆，犹晏然。十八日巳时，哨至汉川牟池镇，铁骑三百申时至成都城北驷马桥，城中忽闻有军至，疑是溃兵，元兵沿城至大东门径当城。十九日，元兵往来，城内居民皆纵观，及晚，五巷内南角数人擒杀一骑，民间始知是元兵，市人或执梃与驰，或以几桌栏截街巷，元兵复出屯城外。二十日巳午时，再入城，居民皆闭门，有举家自缢者，有举家自焚者，制司丁黼与甥王茶干、徐监仓遁，微服至南门，假道石笋观音院，哨及，六人俱死。二十一日，官属俱遁，惟制司参议王翊及僚属二人召军民，立赏格，与共击北兵。二十四日，元兵步骑十万至成都，入自东门，二太子坐府衙文明厅令卜者占，其法用五龟实五盘中，按五方，五龟动不止，卜者曰：民心不归，成都是四绝死地，若住，不过二世，不若血洗而去。二太子大书“火杀”二字，城中百姓无得免者，火光照百里，火逼制参王翊，公裳秉笏坚坐，兵士何龙扶至府衙东所避火，元兵问是何人，翊曰：小官食君之禄，临难不能救，死有余责，可急杀我。又问：何以不去也。曰：愿与此城同死。元兵相与曰：忠臣也。令人守之，戒勿逼。二十六日，府治火，龙又扶翊至柳堤，赴井死。
    ○刘锐文州权州赵汝芗文州通判
    刘同哥锐之子
    元兵攻文州，权州刘锐、通判赵汝芗激厉军民八千坚守。自九月十九日，昼夜接战五十余，城无水，仰给江流。元兵别浚，江道移向南山，城中水绝，人马渴死过半，有兴元都统陈昱以过拘文城，夜逾城出降，告以虚实，攻益急。锐自度不免，夜集家人尽饮以药，聚尸及金帛诰命焚之。锐家素有礼，少子同哥才六岁，锐所钟爱，饮药时同哥犹在抱，下拜而受之，左右大恸。锐与长子及余兵皆渴闷僵立不能行，锐自杀，汝芗突围被执，脔杀之。城破，余兵皆奋空拳巷战死。被围七十五日，军民死者五万余。
    ○范辰孙绵州知州李大全简州知州史显孙怀安知军刘当可汉州权州通判赵太保宗室邵复汉州节制罗由汉州知录袁拱辰教授罗君文知县
    元兵分哨入简州，知州李大全死。知怀安军史显孙避于简，亦死。元兵至汉州，权州通判刘当可与一宗室太保率民兵城守，太保出城往罗山，谒贺靖借兵，归遇元兵，见杀。遂破城，忿而血洗焚荡，死者十万余家，当可与节制邵复、知录罗由、教授袁拱辰、知县罗君文皆遇害，知绵州范辰孙亦死。
    ○和彦威金州守臣杨福兴统制汪
    统制前军
    和彦威守金州，丙申八月元兵入蜀时，遣兵守饶风关，不攻而过。彦威与忠顺军统制张珍谋捣其虚，十一月提兵五千从金州箐口十八谷径诣长安，袭其家计寨，是年元兵至成都不久驻者，以彦威牵制也。及元兵自凤州出，彦威始由上路归，其后诸州残破，彦威提孤军守孤城，外绝救援而坚壁屹立，北军数攻饶风不下，乃自箐口干腹。明年六月，大队从谷中奄至，百道攻城，彦威死之。金口陷，谋窥开达下瞿塘，夔州路安抚卢普集兵，命李安国节制诸军分守云安、白帝等关。十一月二十七日，元兵自州后卧龙山穴至白崖，统制杨福兴战不利，普及安国遁，福兴再战，败绩，所部止三千，杀伤相当，收兵入关，元兵四面蹙之，前军汪统制战没，西门余兵止三百人，福兴犹战不已，援不至，死之，兵皆没。
    ○何进都统张珍都统王诰统制
    王侃统制呼延或统制王履正制
    置使
    绍定辛卯冬十月二十四日，元兵攻大安，都统何进开关以战，杀北马七百余，励兵再战，忽望山后狼烟数通，元兵自龙门由马家陵干腹，已越大安四十余里，进急分兵防遏，至新滩，兵寡不敌，进及统制王诰、王侃、呼延或皆死。戊戌冬，都统张珍随制置使王履正行边入绵州。十月十七日，走彭州之竹溪，元兵进袭逼甚，珍以二千人伏山谷中，自将五百人阵于谷阴，北骑五百冲其阵，珍弓矢齐发，引骑趋谷，阴伏发，错愕，珍呼曰：我是张憨子，可急投降，不降更何处走。摩兵薄之，元兵遂衄。珍虽捷而元兵追袭不已，再战于导江，履正已渡，珍为后，拒三日，粮绝力倦，急引兵趋桥，桥已断，乃入茂州界，险隘失援，军不成列，又战于牛溪桥、威戎关，珍死之，部将孙栋收散卒屯汝川，什存二三。
    ○李冲同庆知州尹震教授赵章统
    制皮庆统制张忆牧知府赵拱
    实主管文字王朝总管财赋何充
    黎平通判渠帅石戴俱邛徕部
    秦忠孝都统田广安都统鲜于渭
    施州知州
    绍定辛卯十一月二十三日，元兵入同庆府，知府李冲、教授尹震死之。二十五日，攻金坪，统制赵章战死。端平乙未八月十五日，统制皮庆战死于河池。嘉熙丁酉十月二十四日，元兵至嘉定府，知府张忆牧全家死。元兵至遂宁府，转司主管文字赵拱实死，四川总领财赋王朝被执死。戊戌冬十月十八日，元兵至黎平，通判何充不屈死，邛徕部渠帅石戴以千兵与元兵战殁。己亥正月十五，哨马至成都城外，都统秦忠孝、田广安引所部至，遂前鏖战，军士死者万人，忠孝父子皆死之。十二月二十二日，元兵至施州，知州鲜于渭被执死。
    ○陈隆之四川制置蒲东印制司参议
    蒲东实隆州知州
    嘉熙辛丑冬，元帅秃薛以兵攻成都，制使陈隆之婴城固守，元兵苦攻不克，欲退，而都统田世显开大安门，元兵遂入，执隆之，先杀其家，制司参议蒲东印而下死者十数人。执隆之至汉州，俾招都统王夔，而隆之止书“城破被执”四字示之，呼夔勉力坚守，秃薛大怒，手刺杀之。事闻，赠待制，立庙，推恩族属以为嗣。知隆州蒲东实被执，不屈死。
    ○陈元桂临江军守臣赵孟济清江知县
    开庆己未，元兵至临江军，制置使徐敏子寓<门田>金凤洲，拥妓玉妙日酣饮，以兵少辞，不迎遏。哨渐近，士民恃敏子不迁避，郡无城，列木为栅，哨骑将至，知军陈元桂坐城门，飞矢坠前，众劝其少避，不从，俄而，元兵至，中飞矢而死。事闻，特转元桂五官，赠宝章阁待制，立庙，赐谥正节，赐钱十万助葬，官其二子。制司近隔一水，终不调兵，士民趋浮桥，将依金凤洲，敏子已断桥自保，迭拥入水，死者十数万人，厥后敏子贬死封州。清江知县赵孟济亦死于贼。
    ○黄仲文总统廉节保义郎
    景定辛酉六月，都统知泸州刘整以泸降，北人称整曰赛存孝，翼日即除湖北副总管，总统援蜀诸军。黄仲文有众三千，戍泸，众欲乘未定夺舟东走，整绐之曰：以俞兴兵故，侈拜与公无伤也，事定当厚礼遣公。翌日，整乃分散其兵诱使降，仲文大骂不屈，整杀之。保义郎廉节奉制檄籴麦于泸，不降遇害。事闻，仲文赠武显郎，除致仕恩泽外，更与一于思择。节赠忠训，与一子进武校尉。
    ○许彪孙观使
    许彪孙，简州人，状元弈子也，罢郡奉祠禄，寓居泸城，人称许观使。刘整使修降表，诱之降，彪孙朝服以拜天地祖先，率一家由少而长自绞死，赠中奉大夫直秘阁，除致仕恩泽外，再与一子恩泽，谥介节，立庙。
    ○张桂都统金文德都统
    制置俞兴、都统张桂、金文德等收复兵逼城，整出兵江山，大战败走，逐北至城门，仅得入，气息乖绝，兴弗知，不乘胜夺门，乃以日暮收兵。明日，整乘城拒守，乞纽怜济师乘，兴复围城，城中势甚穷促，而元兵来援。八月，摘围城兵，命都统屯达晨往迎敌，逮午，复摘东门围城卒往助，易他卒补缺，更替未定间，整登城见而悟，亟命勇士从暗门突东图，始惟百十卒，继乃大至，冲兴大溃，兴得小舟奔南岸黄市还重庆。达闻败亦遁，附马尾渡江，士卒拥溺者十八九，流尸蔽江而下，惟桂文德力战不敌死之。桂尝守老鼠隘，军中号曰老鼠张桂，誓取整，一日整令呼曰：吾今日放猫捕矣。桂以气吞整，不戒果遇害。事闻，赠桂容州观察使，文德复州团练使。
    ○张顺都统制
    元兵围襄阳五年，闻知其西北一水曰清泥河，源于均房，于彼造轻舟百艘，以三舟联为一舫，中一舟装载，左右舟则虚其底而掩覆之。出重赏募死士，得三千，求将得民兵部官张顺、张贵，智勇素为诸将所服，俾为都统。出令曰：此行有死而已，汝辈或非本意，宜急去，毋败吾事。人人感奋。壬申夏五月，汉水方生，发舟百艘，每艘载卒三十盐一袋布二百匹及他物。以二十二日稍进团山下，越二日，又进高头港，结方阵，各船置火枪火炮炽炭巨斧劲弩。夜漏下三刻起碇，以红灯笼为号，贵先登，顺殿之，乘风破浪径犯重围。至磨洪滩以上，北舟布满江面，无隙可乘，众乘锐凡断铁ㄌ攒弋数百，元兵迎敌，近南船跃入，竟堕水中，溺死万计，转战百里。二十五日黎明，抵襄城下，城中久绝援，闻救至，踊跃增气，及收军，独失主将张顺。越数日，有浮尸溯流而上，被介胄执弓矢直抵浮梁，视之顺也，身中四枪六箭，怒气勃勃如生，诸将大惊以为神，结冢敛葬，立庙祀之。
    ○张贵都统制
    张贵既入襄，襄帅吕文焕力留共守，贵恃其骁勇欲还郢，乃募二士能伏水中数日不食，使持蜡书赴郢求援。元兵围守益密，鹿门山水路连锁数十里，列撒星椿，虽鱼虾不得度，二士遇椿及栅即锯断之，竟达郢，还报许发兵五千，驻龙尾洲夹击。刻日既定，以七月七日别文焕东下，登舟点视所部军，失去帐前亲随一人，乃宿有过被挞者，贵惊曰：吾事泄矣。急行彼或未及知，复不能衔枚隐迹，乃举炮鼓噪发舟，乘夜顺流断ㄌ，破围冒进，众皆辟易。既度险地，夜半天黑，至小新城，元兵数万邀击，以死拒战，沿岸束荻列炬，火光烛天如白昼。至句林滩，渐近龙尾洲，遥望军船旗帜纷披，贵军喜跃，举流星火示之，军船见火即前迎，及势近欲合，则来舟皆北师也，盖郢兵前二三日以风水惊疑，退屯三十里，而元兵得逃卒之报，遂据龙尾洲以逸待劳，贵既不为备，战以困，出于不意，杀伤殆尽，身被数十枪，力不支，为元兵所执，不屈死。乃命所降卒四人舁尸至襄，令于城下曰：识矮张乎？此是也。守陴者皆哭，城中丧气，文焕尽斩四卒，以贵附葬顺处，立双庙祀之，以比于张巡许远。
    ○牛富都统制范天顺都统制
    咸淳癸酉三月十八日，襄阳帅臣吕文焕以城降，右武功大夫马军统制牛富守樊有功，樊破守襄，城降之际，伤重不能步，乃就战楼以首触数四，投身火中死。后赠静江承宣使，赐谥忠烈，妻胡氏封郡夫人，三子各予恩泽。居鄂武功大夫都统制范天顺与张贵同入襄，及城降，仰天大呼曰：好汉宜降便死也，做个忠义鬼。乃就所守地分自缢死。后赠定江军承宣使，赐谥忠愍，妻徐氏封宜春郡夫人，二子予恩泽，仍赐白金五百两、田五百顷，居黄。
    ○边居谊提举官
    甲戌十一月二十三日，沙洋新城守将黄顺逾城出降。二十七日，屠其城，提举官边居谊死之。时居谊呼其俦张弓箭同发，应弦而毙，后传为神。
    ○赵卯发昌州人，池州通判雍氏发妻
    德乙亥春二月，元兵至池州，通判权州赵卯发婴城守御，度不能支，有弟在他州，卯发裂衣书一诗寄之，曰：城池不高深，无财又无兵，惟有死报国，来生作弟兄。又题于壁曰：国不可负，城难以降，夫妇俱死，节义成双。遂与其妻雍氏俱缢。初六日，武将张琳以城降，丞相巴延命琳于公帑内支钱买棺敛葬，作佛事以表之。琳寻见杀。
    ○唐震饶州守臣
    元兵至饶州，通判纵妓女迎焉，将佐聚饮野寺止妓宿。诘旦，妓归言曰：“昨所迎非真北人，其言语举止皆南人也，岂奸黠作饰为盗邪？”郡守唐震谋剿之，兵遂出。元兵亦冲入城，城内乱，震避于州治之后圃，为元兵所执，命之降，不屈遇害，有以酱<缶瓦>覆其尸于州治之庑下者。元兵据城后，戒毋掳掠，唯敷派撒花银输官。江东提刑黄大任言：“敌势鸱张，如鄂如江州南康则卖降，如宁国府守臣赵与则弃城远遁，独饶州守臣唐震誓死不去，昨得判官邬崇节报，知为北兵所害，已下本州，如法官敛安葬，乞行褒赠。通判万道同轻徇迎降，乞行追勒。”于是赠震华文阁待制，赐谥，立庙，二子与京官恩泽。道同追三官勒停。有司具衣冠敛震，于其时得州印云。
    ○江万里丞相江万顷南剑州知州
    元兵之下饶城也，前丞相江万里家城内，闻变，于其家止水亭前池内赴水死之，阖门悉受屠戮，弟万顷前知南剑州，亦遇害，后赠万里太傅，与致仕遗表恩泽，赐谥文忠。
    ○赵崇源宗室汪立信端明殿学士沿江招讨使
    襄阳之受围也，汪立信帅湖南贻书贾平章陈三策：一谓，内地兵多无所用，宜尽抽摘，可五六十万起赴江北，或百里或二百里分置一屯，各设都统，江面七千里诸屯相望，设大藩府二以督之，急则上下流互相应援，必无能破吾联络之势者，久而势成，虽进亦可。二谓，久系北使郝经何益？不如遣使送之北归，啖以厚利缓其师，期年岁间，我江外之藩垣成，气势亦固，江南之生兵日益，祸少纾矣。三谓，若此二说不可行，惟有准备投拜。盖欲激贾似道行前二策也，似道见书，怒骂：瞎贼敢尔妄语。盖立信目眚，故云。襄失，以立信镇江陵，未几，召为刑部尚书，不拜。元兵渡江，起为端明殿学士沿江招讨使，立信知国事已去，以其家嘱爱将金明。时两淮犹能固守，立信渡江趋淮，会似道出督师，相遇江上，抚立信背泣曰：端明端明，不用公言以至于此。立信曰：平章平章，瞎贼今日更道一语不得矣。似道问何往，立信曰：今江南无一寸干洁地，欲去寻一片赵家地，士死要死得分明尔。遂抵高邮，寓高涉亭。丞相巴延入建康，驻立信宅，有告立信尝献三策者，巴惊叹谓：江南有人，若用其言，吾安得至此。因厚待其家，议遣使迎立信归，金明不敢泄所寓，密价至高邮以报，立信拊掌笑曰：吾犹幸得在赵家地上死也。大恸而卒。盖乙亥二月二十有一日云。
    ○文天祥丞相信国公杜浒尹玉
    巩信赵时赏张汴刘洙缪朝宗
    孙桌陈龙复萧明哲彭震龙
    萧焘夫
    文天祥，字履善，一字宋瑞，吉州人，宝丙辰进士第一，时年二十一，累仕至湖南提刑，迁知赣州。元兵渡江，天祥首张榜檄子扬诸吕罪状，纠合义勇，期入卫君父，卓为四方勤王之倡，除江西安抚兼提刑。乙亥春也，天祥召募，应者云合，夏四月，有祖母丧，解官治葬。起复，趋入卫，提其兵以行，戈甲精明，号令严肃，未出境，遽留屯隆兴。天祥抗章言军士踊跃，愿赴国难为勤王也，奉诏留屯，大沮士气，乞如前诏赴阙。久乃许之。八月至行在所，驻兵西湖，九月，除浙西江东制置使、江西安抚使、知平江府，陛辞乞斩贾似道衅鼓。冬十月九日，领兵赴镇，元兵已围刘师勇于常州，亟遣兵五千救之。二十七日，战于五木，败绩，赣将尹玉死之，师勇单骑突围走常州。下广德军，继下安吉，危独松、千秋，二关俱震，京畿危急，趋天祥入卫。十一月二十二日，发平江，既至，拜疏自劾，以所部州降陷也，请诛斥，诏不允，令疾趋督府议军事，进资政殿学士，升制置安抚大使，令制司余杭守独松关。明年丙子正月三日，兼知临安府，辞不拜，诣阙陈大计，不得见，所部聚富阳以俟。十八日，丞相巴延营于皋亭山。十九日早，以天祥为枢密使都督诸路军马。会使辙交驰，北师约当国大臣相见，执政侍从聚左相吴坚府，交赞天祥一行。天祥见奉使无留者，欲往觇虚实，归而谋焉，乃辞相不拜。二十日，以资政殿学士出使，见丞相巴延、元帅唆都，天祥曰：讲解一事，前丞相首尾，非予所知，今太皇太后以予为相，予不敢拜，故来军前商量。巴延曰：丞相来句当大事言，甚善。天祥曰：本朝承帝王正统，衣冠礼乐所在，北朝欲以为与国乎？抑欲毁其宗庙社稷乎？二帅以诏旨为辞，谓社稷必不动，百姓必不杀。天祥曰：尔前后约吾使多失信，今两丞相亲定盟好，宜退兵平江嘉兴，俟讲解之说闻奏，北兵待区处何如？辩难甚，至天祥曰：能如予说，两国成好，幸甚。不然，南北兵祸未己也。巴延愤语侵天祥，天祥曰：予为南朝状元宰相，止欠一死报国，刀锯鼎镬非所惧也。乃羁縻天祥，不使复还。明日，宰执吴坚、贾余庆、谢堂、家铉翁、刘等以国降，天祥遂前责巴延失信留使，又诟斥吕文焕引敌陷国，并斥其侄师孟负国。所募兵在富阳者，溃而西归。二月八日，坚等以祈请使赴北，并驱天祥登舟。二十日，至镇江，用其客杜浒计得逸，与从者巩信、尹玉、赵时赏、张汴、刘洙、缪朝宗、孙桌、陈龙复、萧明哲、彭震龙、萧焘夫十二人，以晦日登舟，夜走淮东。三月朔，入真州，与守将苗再成协谋兴复，天祥喜甚，为移书两淮帅将等。初二日，李庭芝遣使至，出文书述脱回人李七二供，有丞相往真州赚城，谓天祥为北用使，谕再成决无宰相得脱理，纵脱亦无十二人得同来之理，何不以矢石攻之，乃开门放入邪？意使再成杀天祥也。再成怜之不忍害，然亦不敢留，出之西城门外。天祥与浒彷徨无所归，从者皆无人色，再成俄遣二校将数十卒，携行李还天祥，卫送出境，且觇其去就决处置。行野中露刃甚恼，固叩其所向，天祥曰扬州，二校劝令往淮西，天祥曰：淮西与建康太平池州江州对境，北兵布满，无路可归，止欲见李制使，或能信我，尚欲连兵以图兴复。二校曰：扬州杀丞相奈何？天祥曰：信命。二校知无他志，乃辞，天祥赠以金而别。夜径北戍，衔枚疾行，三更抵扬州城下，门守森严，既前复却，风露凄清，鼓角悲惨。四更，浒曰：李公必不见信，徒为矢石所陷，不如趋高邮，从通判渡海归江南，或邀二王伸报国志，徒死此无益也。将晓，闻北哨至，乃变姓名易服，诡行间关险阻。闰二月，至通州，航海至浙东，至台州，夏四月，至瑞安，五月，益王登极，于福州召天祥。六月六日，至授通议大夫右丞相兼枢密院使都督诸路军马，与陈宜中并相。首责宜中当奉两宫与二王同奔，奈何弃其所重，宜中惭嘿，又数诮其怯懦，纪纲不立，权戚用事，且曰：檀公上策不意公能得之。宜中不乐。见大将张世杰问兵数多少，世杰以所部对，天祥叹曰：公军在此矣，朝廷大军何在。世杰亦不乐。天祥乃议，宜规恢江西。七月四日，发行在所。十三日，至南剑募兵。冬十一月，入汀瞰赣。十二月初，命招讨赵时赏以兵三千复赣之宁都县，千户赵氵晋以兵自建昌至，时赏走，宁都复陷，千户关某镇抚，孔遵以二十九日率师至。明年丁丑春正月，元兵向汀，天祥命江西提刑赵孟氵荣领兵收复，屯宁都城外，不战而退，天祥退屯漳州龙岩县。三月，屯梅州。夏五月，复赣之雩都县。六月，进据兴国县，遣兵攻赣，不利。七月，元江西宣慰李恒统师至，乃分将援赣，走孟氵荣于赣城下，恒以兵捣兴国袭天祥，穷追四百余里。八月十七日，至空坑，天祥败，执其夫人欧阳氏、一子二女及赵时赏、孙桌等，天祥窜榛莽中，追将囊家歹贪收金帛，因得逸，复收散卒。冬十月，入汀，复出会昌入安远趋循。戊寅春二月，屯惠州海丰县。三月，屯丽江浦，遣使访问御舟所在。夏六月，御舟泊崖山，天祥移军船澳。八月，至加少保进爵信国公。冬十月，屯潮州潮阳。十二月，东省元帅张宏范舟师至，移屯海丰。是时，备水道不虞陆路也，赵孟氵荣为前锋，邹氵凤殿，北骑二百兼程追袭，二十日午，至五坡岭，望见山上步卒四集，叩之左右，咸谓乡人捕鹿也。奄至中军，天祥被擒，官属士卒昔皆脱于空坑者，至是俱遭执戮，唯孟氵荣以先行十里得遁。明年二月六日，崖山师溃，国亡，送天祥如燕。十月朔，至燕，械系千户所。十二月二日，以疾脱械。初九日，召诣枢密院，长揖不跪，丞相博罗命译者问有何言，天祥曰：我为宋宰相，国亡职当死，今日被擒，法当死，复何言？博罗曰：有人臣将宗庙社稷城郭土地付与别国，复有逃者否？天祥曰：谓我曾为宰相，奉国与人而复去之邪？我前除宰相不拜，奉使巴延军前即被拘执，别有贼臣献国。国亡我本当死，所以不死者，以度宗皇帝二子在浙东，老母在广，故图去耳。博罗曰：德幼主非尔君耶？弃嗣君别立二王岂是忠臣？天祥曰：德不幸失国，当此时社稷为重，君为轻，吾别立君为社稷计，何谓不忠。从怀愍而北者非忠，从元帝者为忠，从徽钦而北者非忠，从高宗者为忠。博罗曰：晋元帝、宋高宗俱有来历，二王从何受命？张平章曰，二王逃徙，其立不正，是篡也。天祥曰：景炎皇帝是度宗之长子德皇帝之亲兄，何谓不正？启位于德已去，何谓篡？陈丞相奉二王出宫时，具有太皇太后分付言语，何谓无所受命？博罗曰：汝为丞相，若将二王同走方是忠臣。天祥曰：此说可以责陈丞相，不可责我，我不曾当国也。博罗曰：汝立二王有何功劳？天祥曰：家国不幸丧亡，立君以存宗庙，宗庙存一日，则臣尽一日之责，何功劳之有？曰：既知不可为，何必为？天祥曰：人臣事君如子事父，父不幸有疾，虽明知不可为，岂有不用药之理，尽吾心焉，不可救则天命尔。今日天祥至此，有死而已，何必多言。堂上怒令吏引去，复入狱，狱中集杜句为诗，备载所历，皆忠愤凄激意。壬午春，自狱中寄书所亲曰：吾终之时，惟书一赞于衣带间。云吾位居将相，不能救社稷正天下，军败国亡至为囚掳，其当死久矣，顷被执以来，欲引决而无间，今天与之机，谨南向再拜。其赞曰：孔曰成仁，孟云取义，惟其义尽所以仁至，读圣贤书所学何事，而今而后庶几无愧。宋丞相文天祥绝笔。冬，因狂人薛宝住妄书告变，指天祥为内应。十二月初八日，元世祖召天祥于殿中，天祥长揖不拜，左右强之拜跪不可，或以金挝捶其膝，膝伤，天祥坚立不动，乃降旨曰：汝在此久，如能改心易虑，以事亡宋者事我，当令汝中书省之任。坐而对曰：天祥受宋朝三帝厚恩，号称状元宰相，今事二姓实负此心，非所愿也。世祖云：然则汝何所愿？对曰：愿与之死足矣。世祖犹不忍，遽麾之退。初九日，宰相奏曰：天祥既不归附，不若如其请，赐之死。可其奏。是日，宣使以金鼓迎之诣市。天祥闻之，欣然曰：吾事了矣。左右去其巾戴黄冠，荷械出，颜色扬扬不变。时燕市观者如堵，宣使遍谕曰：文丞相南朝忠臣，皇帝使为宰相不可，故随其愿赐之一死，非他人比也。宣使问天祥曰：丞相今有甚言语，回奏尚可免死。天祥曰：死则死尔尚何言。天祥问市人孰为东南西北，趋而南向再拜，就死。燕人凡有闻者莫不叹息流涕。天祥死后，大风忽起扬沙石，昼晦咫尺不见人，守卫者皆惊。吉州士人张宏道，字毅夫，号千载心，与天祥善，随至燕，负其颅骨归葬庐陵。天祥少有大志，明锐忠壮当世鲜俪，其自赣勤王也，绣其战袍曰“拌命文天祥”，崎岖万里，归翊行朝，赤心益坚，卒死臣节，芳名壮概，与宇宙同不朽云。
    ○王安节常州守将姚常州知府
    德乙亥春三月，元兵攻破常州，将军王安节被擒，不屈死之，安节前守合州节使坚之子也。夏四月，督府总统军马张世杰复常州，留刘师勇守之，即家起姚知府事。公，橘洲第三子也。常自十月八日被围，至十一月十八日城破，师勇遁，元兵愤其坚守，屠之。初元兵苦攻常不下，城上语之曰：若要得常州，除是金山长。歇后语也。遂挟金山，长老惧死，妄言此城乃龟形，击其首破矣，至是并兵攻南城，遂克之。死之，谥忠毅。
    ○李芾湖南安抚知潭州沈安刽级
    德丙子春正月三日，潭州下，湖南安抚知潭州李芾死之。潭为荆湖重镇，殷实繁丽，开庆兵难，帅臣向士璧力战坚守，城迄全。咸淳中，襄围急，汪立信为帅，预忧之，为浚筑排栅计，湘人惮劳，议其迂。甲戌，留梦炎以观文殿学士来镇，元兵渡江。明年乙亥春，诏征诸道兵入卫，夏五月，梦炎尽提戍兵且席卷府库以行，乃以芾知潭州，主管湖南安抚司公事。芾，蜀人，侨寓衡州，尝尹临安有能名。一日，因置水桶防虞，以油饰外，有请并油其内者，芾叹曰：今日如何由得内。贾似道方颛制弄权，事多不从中，后闻芾讥己，大怒，嗾言者论击，遂被重劾，列之赃籍，坐废十年，其门生曾渊子登朝祈似道，得洗叙。长江失守，乃起芾为湖南提刑，是年五月拜命，即家建台。阅数月，升帅将赴镇，遣其长子避地南中以奉祭祀，芾乃与亲友别曰：州无兵财，城知难守，然君命无避，是行必不免，惟一死与城俱亡。众疑芾久废觖望，谩为是言。十月三日，右丞阿里海牙领重兵围城，连营环锁，城内仅存州兵守御，芾慷慨自厉，军民咸愿死守，元兵攻击无虚日。明年丙子春正月，攻益急，破其西北城。芾尝厚一刽级沈安，一日呼使前曰：吾力尽不能守矣，将就死，勿使吾身为敌得，其为我掩瘗焉，汝宜先杀吾家眷而后杀我。安惶恐不敢当，芾怒曰：吾平日厚汝者何事？直为今日矣。安悟，挟刃入，一家俱死，芾就死，纵火府治焚其尸，安亦自杀。湖南转运判官钟蜚英收交簿封府库，与都统制刘孝忠及带御械吴思聪以城降。州民或自屠其家，或自纵火，城内烟焰四起，元兵且入，死者数万人，争门出走，死于城外者又不胜计，外十县则先被屠掠，枕骸蔽野，十里无烟。广西经略安抚使李与兵来救，惮不敢进，仅驻衡永间，为静江捍蔽。湖南提刑使司亦就衡州置援潭局募兵，又招茶陵桂阳剧盗数万以救潭，亦不敢进。潭既下，群盗溃散，反大掠而归。是夏，有自潭来者言，城内荡为瓦砾，惟运司及皮参政龙荣故宅仅存，戍兵结茅以居，其一隅则败屋数区而已。潭受围至陷凡三阅月。
    ○尹谷衡州守臣尹岳秀谷之弟
    尹谷，字耕叟，潭州人，登科入仕。乙亥岁，差知衡州，迓吏及门，潭已受兵，帅守李芾屈赞兵。明年正月，芾死城破，谷取平生所受诰敕置庭中，具衣冠望阙再拜，谓其弟岳秀曰：弟宜急走，不可使尹氏无后，吾受国恩义当死。岳秀曰：兄死弟安往，愿得俱死。于是全家四十余口，老幼环坐，婢仆席地，锁其门纵火自焚死。
    ○赵淮江东运判某氏淮之妾
    赵淮，潭州人，席门荫仕至江东转运副使，置司建康。元兵临城，突围趋溧水民寨，寨破被执，不屈，械系诣扬州城下，令淮呼城中官吏出降，淮反其词，元兵复怒，执归建康杀之。淮之出奔也，一妾与俱，既及难，为某万户所得，与万户曰：妾愿事相公终身，然赵运判既死，无人埋骨，愿与妾往殡，殡毕即归。万户恻然，如其言，迨至死所，尸弃江滨，妾命舆夫推尸入冰水，犹浅不流，妾乃取篙自推之入深水中，即仰天大哭，跃入水中而死。
    ○密佑都统制
    密佑，淮人，起行伍，为将尝戍荆岳。会湖南北陷，诸州戍兵俱溃散，佑与刘浚奔江西，过抚州，制使黄万石招隶麾下，不知万石久已为遁降计矣。乙亥十一月，隆兴受兵，守臣刘屡请援，万石遣佑将兵二千以往，戒勿战。二十五日，至进贤之壁畲，猝遇元兵，佑忠愤即战，战正酣，矢贯其脑，犹自拔矢，以指按疮，呼军士曰：孩儿每正好用力杀。俄而昏备，所将军皆没。元帅宋都歹嘉其勇，以良药傅疮，使之降，不肯，命以千户金牌，叱不受，曰：请死。遂囚于隆兴，久之，察其终无降意，遂斩于西华门外。临刑其子市北饭以进，佑叱曰：此岂是吾吃底东西，亟将去。复市南饭以进，饭讫临刑。
    ○司马梦求沙市监镇
    德乙亥夏四月五日，元兵至。沙市距江陵镇十五里，两城相望，中隔一水，筑堤通行，市南阻川江，北倚江陵，地势险固，为舟车商旅之会，恃水为防。是年湖水忽涸，市南沙碛皆露，元兵陈碛上，乘南风纵火，内薄登城，遂下。守将程文亮降，监镇司马梦求战死，温国文正公七世孙也。后五日，川江大涨，沙市城脚皆没，已无及矣。
    ○李庭芝淮东制置使姜才部将
    李庭芝，字祥甫，其先汴人，后徙应山，又徙德安，登淳进士，权扬州，寻知陕州。襄帅吕文焕降元时，庭芝居忧寓镇江，乃夺情主管两淮制置使事，庭芝驰至扬州，戎马满郊，几为所薄。元兵破鄂，诏天下勤王，庭芝首遣兵为诸道倡，率所部郡县城守。有李虎者持招降榜至庭芝，诛虎，焚其榜，日遣兵拒战。德乙亥，元丞相巴延既下沿江渚郡，乃留平章阿术镇瓜州，自以四月十三日入燕奏事。张世杰复常州，命刘师勇守之，自帅舟师由海道向金山，约庭芝自扬州出兵向瓜州，殿帅张彦自常州向镇江，期以五月一日三路并进，与北师决死战，夺江面以通淮浙之财。议已定，会连日西北风大作，庭芝疑海舟必乘风以至金山，乃不候元约，即以四月二十八日命都统姜才率步骑侵晨掩击。时北兵轻视扬州，谓不能出军，虽城扬州桥而守备终疏，才破其城，杀获甚众。部下劝才保胜归，才曰：吾受命取瓜州，何敢以小误大事。遂趋瓜州，则世杰海舟未至也，才失势，元兵方围真州，皆移营救瓜州，阿术先登搏战，才力战，至哺不能胜，才率骑退走，而所部步兵遮其归路，才遂杀步兵，取道还扬州城，元兵追至城下，骑兵死者十八九。五月一日，世杰舟师如期至金山，则才兵已败矣，世杰乃结阵焦山，值风弱海舟不能动，参政董文炳以快船进攻，往来如飞，世杰竟败，独彦爽约自保，兵不出，淮事遂去。扬恃通泰为援，元兵又筑湾头城，断通泰往来之路。秋七月，才再出兵，攻其城不克而走，步兵惩前败，乃自杀骑兵之退走者，于是骑兵死者十八九，步兵死者十五六，而扬之精甲皆尽，闭关不复出。会益王称帝于福州，间道召庭芝为右相兼枢密院使，庭芝拜命，乃命淮东朱焕代帅，自与才将轻骑趋通泰，谋泛海归福州。庭芝甫出城，焕即以扬州降，元兵亟追庭芝，仅得入泰州，重兵围城，知州孙泰臣开门降，庭芝及才被执，俱不屈，械至扬州，斩庭芝而脔才。才临刑含血喷骂不绝口，淮东诸郡皆降。
    ○徐道隆浙西提刑赵良淳湖州
    知州赵载孙良淳之子
    徐道隆，字伯谦，婺之武义人，以父任入仕。汪立信制置京湖，奏请道隆为参议官，甲戌，立信除刑部尚书，道隆偕宾客十人去江陵。明年，赵孟传制置淮西，以道隆参其军事，复除浙西提刑。元兵寝迫，文天祥弃平江，溃卒四出，为浙西患，苦安吉尤甚，知州赵良淳莫知所为，有旨令道隆措置，既至，取溃卒肆掠者竿其首于市，牛监军遁去。时范文虎、程鹏飞、管景模俱遗书诱降，道隆焚书斩使。丞相巴延军临平皋亭山，令道隆间道入援，不敢辄留，时水陆皆有北兵，道绝不通，议由太湖经武康临安县境勤王，即日乘舟出临湖门泊宋村，良淳唯倚道隆，既去，或告赵总领与可欲挟知州以降，良淳闻知与妇同缢于州治之碧兰堂，乙亥除夕也。正旦黎明，追兵及道隆于江陵，亲从军三百人与殊死战船上，食时矢竭船檠折，一军尽没，长子载孙由船后窗蹈水死，道隆知不能脱，还入船中端坐绳床，元兵去道隆衣，掖至北舟。有间，一卒以道隆衣冠置所乘船中，曰：吾总管说，降，与乘船还城，不降，且羸而俘之。令我置衣此船，须其降而后与。禁人毋得辄登船，有顷，两兵掖道隆，旋因得出船马门，持道隆者稍怠，道隆亟跃水中死，北将犹令左右挽弓射水，余兵有脱入临安者。事闻，十六日赠官赐谥，厚恤其家，立庙安吉，官其子孙。越三日，两宫赴北不及矣。
    ○高应松参政
    高应松，福州长乐人，登开庆己未进士第，由衡州教授通判广德军，历罗田县丞。乙亥十一月，入国门，时独松关已破。十二月，兼权礼部员外郎大都路总管。明年丙子正月，文天祥、张世杰入卫，时京城义兵逾十八万，欲巷战死国，丞相陈宜中守和议，收在城兵，人心皇皇，宜中惧，夜遁。先是贾似道溃师鲁港，退驻扬州图再举，殿帅韩震欲获驾迁幸，然后议和，宜中一反似道所为，斩震贬似道，后元兵至城下，仓卒请和，元丞相巴延首问韩震头何在。天祥赞宜中，复议幸闽广，太皇不许，故弃三宫而遁。范文虎引元兵至涌金门入，举朝奔窜，留者九人，如应松及正言陈春伯、侍郎翁仲得、大理卿郭珙皆三山人也。二十日，除应松中书舍人直学土院。二月初二日，赐在城文武官各二阶，旌其不遁也。初六日，除权工部侍郎。九日，除端明殿学士签书枢密院事参知政事。未几，宰执吴坚、贾余庆、家铉翁等俱赴北，太皇命应松与刘叔子赴都堂视事，时国事已去，拥虚器耳。三月十二日，两宫赴北，应松扈从，至燕四月二十七日也，明日即绝粒不语，越七日卒。
    ○张珏蜀帅
    德乙亥夏，荆湖诸郡俱降，蜀之音问不复与东南通，制置使知重庆府张珏犹振厉自立，招讨梅应春以江安降，钰遣兵收复，擒应春至重庆府脔之。元兵收取江安，所部州郡俱降，惟张起岩帅夔与钰共为固守，屹然双城，势穷援绝。屡以虎符招珏，不从，帐下将有劝其降者，珏未果，将遂畔，夜开关纳元兵，珏率亲兵巷战不胜，登舟欲下夔就岩，至中途，随行将士利重赏，且念妻子俱已陷重庆，遂执珏献，终不肯降，会应春之子朝燕计前事复父仇，珏遂遇害。
    ○吴楚才大社令吴应登楚才子
    吴楚才，建昌南城人，名炎，以字行世，业儒。乙亥冬十二月，建昌降。明年春正月，楚才于其乡岭村纠聚丁壮，称义兵，张榜声罪，是时王万石犹以江西制置使走邵武，楚才遂由邵武太守黎靖德请于万石，乞济师，万石不许，而授楚才迪功郎权制置司计议官以安之，且戒勿兴兵，楚才不听。二月三日，自岭村率众晨炊蓐食将攻城，钲鼓震动，甫至近郊之龟湖，城中出步骑三道蹴之。楚才所部俱乡农，铠甲不备，又仓卒起义，未经练习，一见元兵辄噪詈，北骑左右驰突，其众大奔，尾袭数百十人，夺其长梯铁钩等，因进攻岭村，拒以木栅不得入。事闻，益王元帅府承制迁楚才宣议郎，带行大社令知建昌军，俾聚兵图再举，万石匿其命，楚才既失利且乏援，元人诱降其众，众多解去，楚才走光泽县，为人所擒，及其子应登以献于建昌，坐狱上司遣录事娄南良讯之，南良诘之曰：汝何为错作此事。楚才抗声：不错！如府录所为乃大错尔，府录受宋朝官爵，今乃为敌，还思身上缘衫何处得来，我不过乡村一秀才，特为忠义所激，欲为国出力，事虽不成，正不错也。南良愧而语塞。至六月末，楚才宗人吴浚奉密旨为江南制置招讨使，起兵广昌县，建昌遂斩楚才父子，传首诸邑。时益王登极于福州，闻而哀之，特赠五官为朝奉郎，即邵武建昌境上立为庙，赠额“忠勇”。
    ○王士敏儒士
    王士敏，吉州太和人也。德乙亥，江西诸郡既降，明年，士敏与针匠刘世超聚兵兴复，兵败，世超缢死，嚼血书石云：生为赵民，死为赵鬼，赤心报国，一死足矣。士敏入狱，书于裾云：此行无复望生还，一死都归谈笑间，大地皆为腥血染，好收吾骨首阳山。竟死于狱中。
    ○陈文龙枢密丞相
    陈文龙，字德刚，兴化军人，祖俊卿事孝宗为名宰相，开国于魏，谥正献。文龙有文章负气节，理宗朝为太学生，名子龙，咸淳戊辰，度宗初试进士，对策称旨，擢第一，御笔改今名，授宣议郎签书镇东军节度判官厅公事。践历馆阁，为监察御史兼崇政殿说书，似道行公田，浙西苦之，文龙在台抗疏力争，辞旨剀切，似道不得已，为罢浙西判官洪起畏以自解，而左迁文龙大理少卿出知抚州，似道怒未释，风言者劾之，罢归里。似道败，召文龙为左史，以至执政。甫五月，丐归。丙子五月，行朝召拜枢密使。秋九月，拜闽广宣抚使镇兴化军，平石手之乱。冬十一月，降将王世杰引元兵攻闽，端宗航海，福州守臣王刚中降，遣使徇兴化，文龙斩之，纵其副以还，复书世杰刚中，责以负国，且自署曰“理宗学生、度宗状元、德枢密、景炎宰相。”元兵进攻，文龙遣其将设伏，捷于囊山寺前，帅大怒，合兵水陆并进，先执其姻家许自，使致书诱降，文龙复焚书斩使，铁骑四合围城，文龙拒之，战不克，城陷被执，逼其降，不屈，咸凌挫之，文龙自指曰：满腹子节义文章，汝曹还忍相逼耶？众皆义之，乃执以如燕，在道数辱骂送骑，行至临安而卒。文龙既死义，系其母于福州之尼寺，卧病无医药，左右或感泣，母曰：吾今死无憾矣，但恨不一见吾儿，当与之共诉于地下耳。及卒，皆曰：此母能产佳儿。为之敛葬焉。
    ○与秀王方洪瑞安宁臣
    丙子春，秀王与为两浙闽广察访使。一日，至福州。五日，益王登极，而帝舅杨亮节居中秉权，与自以国家亲贤多所谏正，遂犯忌嫉，诸将惮之。未几，元兵逼浙东，乃命与出瑞安，与守臣方洪共任备御，朝臣言与有更生之忠曹王皋之才，宜留辅以隆国木，谮者益急，卒遣之。冬十月，瑞安被围，城中危急，与、洪誓以死守。小校李雄夜开门纳元兵，与、洪率众巷战，兵败被执。参政董文炳伏而问之曰：汝为秀王也耶？今能降乎？与叱之曰：我，国近亲，恨不杀汝以报陛下，今力屈而死，分也，尚何问焉。遂杀之，洪亦伏尸而死。洪，莆田人也。
    ○朱浚儒士
    朱浚，字深原，建宁府人，酷嗜墨刻，人号之曰朱古碑。元兵至其家，浚曰：岂有朱晦庵孙而失节者哉？遂自缢死。时江西帅府遣使入闽说降。
    ○刘同子监丞林同福州处士
    林孺人同子之妻同之妹
    德乙亥，泉福既降，明年春，御舟航海，命将收复，围泉州未下，福州兴化剑郡复归。前监丞刘同子家福清，纠合义兵，即故直宝章阁林彖旧宅置局曰忠义，招募卒伍，以同子为福建招抚使。冬，元兵至，诸郡复失，兵向福清，同子遣兵拒之，大败，元兵至城下，同子逸去。有林同者，字子真，彖之孙，寒斋高士，公遇之嗣也，号空斋处士，孝谨廉让而深于诗，以世泽受官弁，不仕，有父风焉。同子既建局于其家，敌至，众劝其少避，不从，乃盛服坐堂上，题其壁曰：生为忠义士，死作忠义鬼，草间足可活，吾不忍为尔，诸君何为者，自古皆有死。俄而被执，同乃大骂不屈而死。同子转匿亲故家，丁丑岁，元有司捕之急，株连被祸者甚众，同子知不免，自缢死。有司执其妻林氏孺人，诘同子反状，孺人叱曰：我林家与刘氏世为宋臣，欲以忠义报国，事之不成，天也，何谓反乎？汝知去岁有以血书壁而死者乎，我与我兄一忠义心也，死且求治汝于地下，可生为汝等凌辱耶？遂遇害。
    ○徐应镳太学生
    徐应镳，字巨翁，衢州人。德乙亥，两宫赴北，瀛国公暨太学生百余人皆从行，应镳乃与其子琦崧、女元娘誓共焚，子女喜从之。太学，故岳飞第，有飞祠，应镳具酒肉祀飞曰：天不祚宋，社稷为墟，应镳誓不与诸生俱北，愿死祠下，与王英灵永永无ル。祭毕，以酒肉饷诸仆，俟其醉卧，乃与子女入梯云楼，纵火自焚，一小仆未寝，闻火声，穴牖视之，见其父子俨然坐立如塑像，走报诸仆，得不死，怏怏出户。翌日，得其尸祠前井中，与其子女皆僵立瞠目，面色如生。
    ○马广西经略贺文振裨将
    马，关西岩昌人，权广西经略使，守静江府，元兵至，死守不降，城破被执，斩之，既死，身不仆者经时。裨将贺文振亦与之同死。
    ○马发潮州守臣蓝某惠州通判
    刘得遇广西提刑
    潮州破，守臣马发死之。惠州破，通判蓝某不阵战死。刘得遇，蜀人，号肯堂，任广西提刑知静江府，城陷死之。
    ○美人朱氏
    美人从全太后赴燕，有悦其色者欲娶之，使人喻旨，明日寝门不启，发视之，美人已自杀，有幅纸书曰：向之未死者，以太后犹在，今事至此，岂复自辱，欲全节以见度宗于地下。美人有一婢亦自缢于其侧。
    ○陆秀夫丞相张世杰枢密苏刘义
    殿帅张达都统苏景瞻尚书
    崖山在广州新会，盖东之海门也，东通广州，仅容轻ザ，南入于海犹二百里，水势如牛角，然殊非地利，而张世杰乃奉御舟自硐州驻此，识者惑之。祥兴戊寅冬十一月，制置凌震小捷于广州城下，世杰喜曰：北人无能为，入夏且复走矣。乃不严备，而于崖山东崖立草屋曰行宫，月朔则行朝会之礼，从官亦各结草屋以便起居。及周文英自漳州来，乃知别有北舟水陆并进，世杰惊，议守御，有告者曰：北舟旦夕至，若塞海口不能进退矣，请乘其未至，移我舟以塞之，战而胜固幸，不胜犹可西走也。世杰以士卒航海久，多有离心，恐一动则星散，乃曰：频年航海何时是了，今须与一决胜负尔。乃悉焚草市，以舰千艘结为水寨，船尾皆外向，上设战棚为死守计，众皆危之，无敢谏者。明年己卯正月二日，浙东帅张宏范舟师发潮阳，直趋崖山。二十日，江西帅李恒发广州，牵哨船会师，世杰不塞山门护水寨，乃纵北舟入逼寨。十六日，北师大集，蔽塞江面，世杰乃调轻舟出战，犹能牵取数舟，宏范所部俱海艘，无哨船可以趋利，故世杰以轻舟往来樵汲自如，众议恐恒以广州舟至，则樵汲绝矣。世杰乃遣文英将步兵，王道夫将船迎击，又促凌震入卫，己而文英遁入新州，道夫与恒遇，不战而遁，凌震亦不至。二十三日，恒至崖山，以哨船阻轻舟，樵汲路绝，每日止候潮平，唯有淡水至汲以供日用，舟中粮犹可支半年。二帅屡遣使谕降，世杰辄厚礼其使，唯请退屯广东一道，以奉赵氏宗庙，军中闻者欷。二帅令尽取舳舻与南船对垒，即北岸立炮，且缚船载火，南船张布幕以当炮石，缚长竿于船尾以当火船。二月初二日夜，都统张达领快船出攻北之哨船，败，亡失甚众。初四日，定议进攻。初五日，三面进逼水寨。初六日，晨炊蓐食，恒乘早潮退，帅北面海船进攻，酣战至午，杀伤相当，恒以船深入，千户林茂跃登南船，千户曾胜、百户解清继之，攻西北角上，众大溃，俄而晚潮至，恒舟不能驻，仅夺数舟而还。宏范乘潮生，帅南面海船进攻，世杰摘北面守兵策应，士众伤残，俱无斗志。恒复麾北面海船夹攻，呼声动天地，水寨表里受敌，会有仆其墙竿之旗者，诸船风靡，墙旗俱仆，世杰知事去，即抽精锐入中军自卫。诸船奔溃，招抚翟国秀、团练使刘浚解甲降，贵官士女多腰金赴水自沈，死者数万人。北舟进击中军，战至晡，海雾四昏，咫尺不辨，风雨大作，海潮退，世杰与殿帅少保苏刘义、都统张达、尚书苏景瞻等十九舟斫断碇石，乘风水之势决围东走。帝舟重大驻内水，为外舟壅塞不得动，丞相陆秀夫先沈妻子于水，乃奉幼主死社稷，以金玺系主腰，秀夫抱赴水死之，宫人牵衣胥溺者十数辈。二帅止谓世杰必奉幼主南奔，恒率海舟追逐，宏范留部分降，时讯降人始知祥兴君相俱赴水，遂大搜金帛，拘括将士，所掠皆归宏范，寻于军中得金玺，讯之，卒云：于小儿浮尸上得之，不识为玺也，惧为人所知，弃其尸矣。与降人言合。恒追世杰至高州界不及，世杰后二舟来降，恒班师于崖山，刻石纪功而还。世杰等南奔不能达占城，于是回船沿海收散卒，承宣使周文英等皆会。四月八日，至海陵港遇飓风，舟遂覆，世杰溺焉。苏刘义本吕氏之客，诸吕降，招之不从，至是与张达、苏景瞻等皆死于海。明日，文英收世杰尸，火于海滨，文英以世杰枢密印及余兵赴广降。宋亡。
    ○谢枋得江东制置使
    谢枋得，字君直，信州弋阳人。左目重瞳，脑若伏犀，口可容拳，髯疏而长，身不满五尺，幼览群书，五行俱下，终身记忆。及长，隽伟有大志，好直言，以名节自任，洞究治体，为文章有奇气，单词片语识省传诵。嘉熙戊午，年十三，领乡荐。宝乙亥，再荐。丙辰，廷对以治道策士，枋得直以丞相丁大全为答，考官佳之，欲俾魁天下，颇忤上意，传胪出文天祥榜下第二甲第二人，以言不用，遂挂冠，赋诗曰：玉皇殿下卸恩袍，羞见冥鸿惜羽毛，天地有心扶社稷，朝廷无意得英豪。早知骨鲠婴时恙，何似山林遁迹高，次第秋风到兰菊，归家痛饮读《离骚》。扁读书堂曰“叠山”，取重艮时止之义，学者尊称曰“叠山先生”。明年丁巳，试中教官科，除建宁府学教授，以大全柄国不赴。开庆己未，除礼兵部架阁文字，又不赴。景定辛西，以选为宁国府考试官，发策尤精惬，有江东十问行于世，似道怒，讽言者劾之，贬兴国军。咸淳丁卯，放还，除史馆，不赴。元兵渡江，似道仍改令入官，差主管官诰院，不拜。江州降，枋得与吕师夔有旧，乃上封事，大略谓：“文焕守襄六年，古无有也，势穷援绝，遂失臣节。议者遽加以叛逆之名，今沿江诸郡有能守六日者乎？设遇文焕以前语责之，不知其何辞以对。师夔非有异志，似道以为刑部尚书参赞军事，欲召赴军前杀之，不得已为偷生保家计尔。师夔心欲归朝不能，而以告之谢章，章不敢言而以告臣，臣请下诏赦师夔之罪，分沿边诸路之屯，命之为镇抚使，而遣使赴北通知，庶可纾难乎？”言者劾其狂妄，罢其官。未几，除江东提刑，捍御饶、信，即安仁县置司，招集溃军，张忠孝隶麾下，俄兼江西招谕使。是年冬十二月也，师夔檄信州取衣粮，枋得榜云：信州米留供太皇太后皇帝御膳，信州绢留供太皇太后皇帝御衣，平生朋友，遂尔睽离，一旦相逢，惟有厮杀。师夔怒。明年，两浙下，枋得寓弋阳，北使王世英、萧郁诱降，信州知州郑畴降，遣人为枋得索提刑司印，枋得避于信之云砌岭。景炎帝立，以枋得为江东制置使，即弋阳起义兵。七月二十二日，攻铅山县，破其隘，俄而前军溃，枋得以兵付江东招谕使传卓，隐于江闽之境。王世英、萧郁以枋得不降，遣兵袭之，执其妻李氏、子熙之定之、二弟三侄及一女二婢，枋得窜入闽，隐建阳，自以国亡痛苦，麻衣草履终身。弟械至州，二使庭辱之，不屈，诘兄所在，不答，唯请死，杀之。囚其妻子至建康，系宣慰司狱，李以丰姿冲丽以善词翰闻，宣慰使廉下默实海雅欲昏之，李氏佯许诺，始缓其狱，将昏之前夕，狱吏戒李氏，李氏同女洎婢俱缢，主者惧，上其二子于行省。犹文以不降，将尽杀之，适左丞崔某自北还，狱具，崔见二子皆伟俊，曰：若非谢提刑子耶？命赋诗，立就。崔曰：其父以忠遁，孺子何罪？释之，授省都镇抚陈某，陈命诸子从熙之学，凡六年，资其归。遂偕弟往闽省父，枋得命熙之归养祖母，定之留侍，日以卖履为生。久之，硕人讣至，夜间道归治丧，葬毕复隐闽。丙子岁，行台侍御史程文海荐江南贤才三十二人，以枋得为首，特旨唤至，谕言为：以公灭私，明达治体，可胜大任谢枋得。故相留梦炎为吏部尚书，贴书促行，枋得复书云：吾母年九十五死，殡浅土，妻女爨妾以仆连累死囹圄者四人，弟侄死国者五人，游魂难招，往痛莫赎，伏闻太母在北上仙久矣，惟北响长号，不能寄一帛书，如任元受故事，又不能匍匐一洒麦饭，孤臣何面目应聘耶？且亡国之大夫不可以图存，忠臣不事二君，烈女不更二夫，南八男儿死尔不可为不义屈，岂敢曰将以有为也。辞严气直，累千百言。梦炎读之汗下，复以书，辞程曰：大元制世，民物一新，宋室孤臣，止欠一死。先妣以今年二月考终，自今无意人间事矣，三十而入仕，五十而休官，平生实历不满八月，俸禄无一毫归家养亲，已不可言孝，惟黾勉送死或可以赎过。执事将隆旨以礼聘召，孰不兴起，稽古之礼，子有父母之丧，君命三年不至其门，所以教天下之孝也，未有冒丧匿服而可以应聘召者。遂不赴。明年，近臣同法师林樵谷春诣江淮搜贤，仍以枋得，称首，枋得抗颜谢之。又明年，行省丞忙古台奉旨驿召，亲临访问，执手相勉，枋得曰：上有尧舜，下有巢由，上有成汤，下有随光，上有周武，下有夷齐，今存一谢枋得，听其食西山之薇，又何损于国家。枋得母丧未葬，姓名不详，不敢赴召。丞相义之。未几，江西省管左丞奉旨宣召，复谢之，乃深隐于建阳之后山堂。至元二十五年九月，福建省参政魏天赍特旨：宣唤不觑面皮正当底人谢枋得，就交魏天上大都，来的时分就省里索气力，一同带将来者行省委官。洎建宁路官建阳县官至马铺，遣县尉张某驰至后山堂物色枋得，告以故，复以母丧辞，弗获。翌日，强登舟，至路过崇真道院，赋诗别友云：雪中松柏愈青青，扶植纲常在此行，天下久无龚胜洁，人间岂独伯夷清。义高便觉生堪舍，礼重方知死甚轻，南八男儿终不屈，皇天上帝眼分明。遂却粒不食七日，馆伴者强进膳。九月二十日，又不食，而神气清爽，时绝粒九日矣。十月十二日，赋诗云：西汉有臣龚胜卒，闭口不食十四日，我今半月忍饥渴，求死不死更无术。精神时与天往来，不知饮食为何物，若非功行积未成，便是业债偿未毕。太清群仙宴会多，凤箫龙笛鸣瑶瑟，安得神灵羽翼生，骑云直上寥天一。长子熙之自信来省，枋得曰：大丈夫无儿女情。拒弗见，门人惠寒衣，弗受。十八日，启行。十二月十日，抵龙兴，左丞吕师夔夙相厚，遗寒衣一袭，力却之，有“身不系绵二十年，后山冻杀分宜然”之句。二月十四日，至采石，赋诗绝粒，日啖五枣。至元三十六年己丑四月五日，至京，问太后赞所洎德主所在，各向其方恸哭再拜，馆伴者曰：此是文丞相斫头处。以胁之，枋得曰：当年集英殿下赐进士第幸同榜，今复得从吾同年游地下，岂非幸耶？越四日，迁悯忠寺，壁间见曹娥碑，洒泪读之曰：汝小女子且能死，吾岂不汝若哉？是夕卒。吕师夔适在京，为具衣衾棺椁殡之（阑）明门外。九月，门人李思衍使交趾回，与尚书谢昌元捐助，俾定之负其骨归葬。
