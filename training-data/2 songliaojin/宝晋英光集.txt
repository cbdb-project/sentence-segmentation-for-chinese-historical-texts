宝晋英光集 宋 米芾

提要
序
卷一
巻二
卷三
卷四
巻五
卷六
卷七
卷八
 　 
 
《寳晋英光集》，八巻。宋米芾撰。芾有《画史》，已着録。其集于南渡之后，业已散佚。绍定壬辰，岳珂官润州时，既葺芾祠，因摭其遗文，为一编，并为之序。序中不言巻数，而称“《山村集》，旧一百卷，今所荟稡附益未十之一。”似即此本。然陈振孙《书録解题》称“《寳晋集》，十四巻。”，与此本不同。又，此本后有张丑跋云“得于呉寛家”，中间诗文，或注“从《英光堂帖》增入”；或注“从《羣玉堂》增入”，则必非岳珂原本。又有注“从《戏鸿堂帖》增入”者，则并非呉寛家原本。

　　考“寳晋”乃芾斋名，“英光”乃芾堂名，合二名以名一书，古无是例。得无初名《寳晋集》，后人以《英光堂帖》补之，改题此名欤？

　　芾以书画名而文章亦颇不俗。曾敏行《独醒杂志》载其常（尝？）以诗一巻投许冲元，云“芾自会（曾？）道：言语不袭古人。年三十为长沙掾，尽焚毁以前所作，平生不録一篇。投王公贵人，遇知己索，一二篇则以往。元丰中，至金陵，识王介甫。过苏州，识苏子美，比日不执弟子礼。”云云。其自负殊甚，殆犹颠态然！

　　呉可《藏海诗话》引韩驹之言，谓“芾诗有恶无凡”。岳珂序引《思陵翰墨志》曰“芾之诗，文语无蹈袭，出风烟之上，觉其词翰似有凌云之气（案此条今本《思陵翰墨志》不载）”。敏行又记苏轼尝言“自海南归，舟中闻诸子诵所作古赋，始恨知之之晩”，盖其胸次既髙，故吐言天拔，虽不规规绳墨，而气韵自殊也。

序

　　予仕居润余十年，会羽书交驰。凡访古摭竒，皆日力所不暇，仅能考海岳一遗址。堑槿为园，荐菊为祠，倚江为堂，砻石为刻时，一至其间，徙倚纵目，慨想摩挲而已。夫自江而南，名城奥都，润为大。六朝而下，贤规隽辙，润为古。而又据景物之会，穷心目之趣，惟润为多。人或咎予谓“歴数千百载，它岂无名人才士可以表着，而独惓惓于英光？”予每应之曰“境无凡胜，以会心为悦，人无今古，以合迹为竒。若杖履无日涉之劳，江山有天境之助，风帆沙鸟，晨雨夜虹，凡是园之所包罗、众目之所覩记者，莫不挟英秀，露光彩，虽微，遗迹犹将强附而爼豆之，而况我宋人物，如南宫者邪？”

　　夫既卜园观，则不可以不祠；既蒇祠，则不可以不摭遗考文翰，以备一堂之缺。既竣摹瑑之事，而攟放失恪，编次为是集以传。又次序之所当举而必不可无者也。则又奚疑，或者无以答。予按“《山林（村？）集》，旧一百卷。今所会萃附益未十之一。”南渡而后，文献不足，固无可议。若曰南宫被天鉴，流荣名，其在两朝，元不颛以结字。《思陵翰墨志》有曰“芾之诗文，语无蹈袭，出风烟之上，觉其词翰同有凌云之气。噫巇！此汉武帝所以知相如也。”冠于篇端，庶几览者有以自得焉。

　　绍定壬辰岁上巳日鄂国岳珂序  
卷一

　　○赋五首

　　参赋

　　武帝既祠太一，受厘颁胙，意得气泰，神怡志豫，阅符合瑞，至于向暮，于是，升通天之台，揽泬寥之路，覩三星联影，晻然当户。

　　顾侍臣，曰：是何星也？

　　侍臣枚皋进曰：参星也。

　　帝曰：是何主？

　　对曰：是主民。

　　帝曰：可得闻其晻欤？

　　皋曰：臣之浅学，俳侪优队，捷语翩言，奉欢承话，称道盛德，受贶甚大，此大对也。臣不敢。

　　帝曰：先生无辞？

　　皋乃跽而进曰：自周衰道丧，百里一王，嗜欲加僭，民财用伤，贪如硕鼠，堕号鹈梁，匪鸢匪鲔，或潜或翔。至于暴秦，袭冕而狼，赵郊坑肉，魏野封疮，粤岭山断，辽海城长，骊丘虚地，阿房绣墙，则是星，也（亦？）晻晻而无光。

　　帝曰：亦尝有明乎？

　　曰：有。古有治君，曰尧与禹。敬时命官，以民为主。民知乐生，鼓腹歌舞。次逮成汤，视民如伤。一夫不获，如己纳隍。周之文武，迄于成康。道德浃洽，礼义兴行。刑措不用，至于百龄。则是星，亦尝炜烨而晶荧。

　　帝曰：宜乎。自此不复有光矣？

　　曰：有。昔秦箓不久，上天悔亡。乃命髙祖，匹夫奋张。一洗世乱，惠绥四方。化其奸宄，约以三章。及我文景，恭俭淳朴。隠恤赈周，德泽甚渥。太仓积红腐之粟，司农朽不较之索。则是星亦尝烨烨而灼灼。今，陛下，承累世之休光，翕五福于仰戴，坐明堂神明之会，据建章珍陆之海，臣万国，朝四裔。名王系于祈连，宛马来于天外。致赤鴈驳麃之异物，获宝鼎芝房之珍怪，名在百王之上，游悳并五帝之左界，而乃晻晻而无光，臣皋所以堙郁而未快，逡廵而未对也。古训有言曰：民犹水也。可以载舟，可以覆舟。

　　言未及休，命葢陈钩，寝不得寐，三起问筹。翌旦，坐明光殿，封富民侯。

　　壮观赋

　　米元章登北山之宇，徘徊四顾，慨然而叹曰：

　　壮哉！江山之观也。开辟夐古，逖哉邈矣。帝德所被，北幽南趾。王功未宣，六合阻异。明翳视其消长，来叛从而间起。去古无章，水滨莫委，比世可悼。晋裂汉耄，披蓁芟莽，且代且盗。

　　岂地具而天设，特资狯而附暴者乎？乃物偶然而人乘以智巧尔！

　　若夫，真符秉中，万派朝宗。稽颡纳质，不黩兵锋。版图入而地合，氛祲明其大同。远琛近贾，千里不风，鉴湛一色，折苇可通。其或，弱吹砌鳞，疾颷涌山，九地出没，千峰上攒，如岭并亘，连云俱还，长鲸齿巨，天呉腹斑，闰运未既，生民道艰，宜乎？曹郎托词以按甲，怫郁而永叹也。

　　吾每登是宇，览是土，当日杲，天清岚，开练布，邀太平。君子，引呉醇，舞越女，破千岁之长忧，掷森然之万古。有杞初登，由仪再旅，至甚醉而乃去也。

　　登黄鹤台下临金山赋

　　余登黄鹤之髙台，临紫金之竒岫。下风轮以盘根，中百川而露秀。抱羣山之胜势，俨化城之宝构。二塔立而角具，五洲落而珠斗。幽怪集而洪钟举，梵侣萃而香积奏。泛海涛以出像，过龙宫而一嗅。水府明威以护法，神龙降光于秘咒。航冥阳之津涂，会四海之奔走。其或浮玊（金山之名）掩雾，石簰落潮，倒洪流而夜响；援淡墨其难描。灵鼍屹乎波起，天花雨而仙遨。有时，江练夜白，秋清月髙。冰壶无底，下彻秋毫。吾尝中■〈氵霝〉弭檝，寒露泫袍，追夸父以逐日，呼龙伯以连鳌，得长鲸而可跨，或拔剑以逐蛟。吾方老丹徒，此戏卒未艾也。每回舆兹台，招酒侣，命文毫，剧太平藻饰之谈，以穷年而逍遥也。

　　天马赋（并序）

　　髙公绘君素，家有“唐韩干图于阗所进黄马”一轴。马翘举雄杰，余感今无此马，故作赋云。

　　方唐牧之至盛，有天骨之超俊，勒四十万之数，而随方以分色焉，此马居其中以为鎭。目星角而电发，蹄踠踣以风迅。鬐龙颙以孤起，耳凤耸而双峻。翠华建而出步，阊阖下而轻喷。低驽羣而不嘶，横秋风以独韵。若夫，跃溪舒急，冒絮征叛。直突则建德项絷，横驰则世充领断。皆絶材以比德，敢伺蹶而致吝。岂肯浪逐苜蓿之坡，葢当下视八方之骏。髙标雄跨而狮子攘狞，逸气下衰而照夜矜稳。于是，风靡格頺，色妙才骀，入仗不动，终日如坏。乃得玊为衔饰，绣作鞍儓（台？），枣秣粟豢，肉胀筋埋，其报德也。葢不如，偷卢噬盗，策蹇胜柴。铸黄蜗而吐水，画白泽以除灾。但觉，駞埀就节，鼠伏防猜。怒虽甚厉，驯号斯谐。誓俛首以毕世，未伏枥以兴懐。嗟乎！所谓英风顿尽，冗仗髙排。若不市骏骨致龙媒如此马者，一旦天子，廵朔方，升乔岳，扫四塞之尘，校岐阳之猎，则飞黄騕褭，蹑云追电，何所从而遽来？！

　　蚕赋（新添。见英光堂帖。或云非公所作。俟考。）

　　里有织妇，蓍簪葛帔，颜色憔悴，喟然而让于蚕曰：

　　予女工也。惟化治丝枲是司，惟服勤组紃是力。

　　世受蚕事，以蕃天财。

　　尔之未生，我则浴尔种以俟化；

　　尔之既育，我则饬其器以祇事。

　　尔食有节，我则采柔桑以荐焉；

　　尔处不慁，我则佴温室以养焉。

　　尔，惟有神，我则蠲其祀而未尝渎也；

　　尔，惟欲蠒，我则趣其具而不敢慢也。

　　尔欲显素丝之洁，我则具缲盆，绎器以奉之；

　　尔欲布幅利之德，我则操鸣机，宻杼以成之。

　　春夏之勤，则髪蓬不及膏；

　　秋冬之织，则手胝无所代。

　　予之于子，可谓殚其力矣。

　　今天下，文绣被墙宇，予卒岁无褐。缇帛饰犬马，予终身恤纬。宁我未究其术，将尔忘力于我耶？

　　蚕应之曰：

　　嘻！予虽微生，亦禀元气，上符龙精，下同马类。

　　昔在上世，寝皮食肉，未知为冠冕衣裳之等也，未知御雪霜风雨之具也。

　　当斯之时，余得与蠕动之俦，相忘于生生之域。蠢然无见豢之乐，熙然无就烹之苦。

　　自大道既隐，圣人成能。

　　先蚕氏，利我之生，蕃我以术。因丝以代毳，因帛以易韦。幼者不寒，老者不病。

　　自是，民患弭而余生残矣。

　　然自五帝以降，虽天子之后，不敢加尊于我。

　　每歳命元日，亲率嫔御，祀于北郊，筑宫临川，献蠒成服。

　　非天地宗庙，黼黻无所备。非礼乐车服，旗常无所设。非驭祀，无制币；非聘贤，无束帛。

　　至纎至悉，衣被万物。女子无贵贱，皆尽心于蚕。

　　是以四海之大，亿民之众，无游手而有余帛矣。

　　秦汉而下：

　　本揺末荡，树奢媒，以广君欲。开利涂，以穷民力。云锦雾縠之巧岁变，霜绡冰纨之名日出。

　　亲桑之礼颓于上，灾身之服流于下。

　　倡人嬖妾被后饰者，以千计；桀民大贾僭君服者，葢百数。

　　一室御绩而千屋埀缯，十人漂絮而万夫挟纩。

　　虽使蚕被于野，茧盈于车，朝收暮成，犹不能给。

　　况役少以奉众，破实而为华哉？

　　方且规规然，重商人衣丝之条，罢齐宫贡服之职。衣弋绨以示俭，袭大练以去华。

　　是犹：捧凷堙尾闾之深；覆桮救昆仑之烈。

　　波骛风动，谁能御之？

　　由斯以言，则子之功，非欲厚古而薄今，时之异也。子之织，非欲啬身以侈，物化使然也。

　　二者交坠于道，奚独怨我哉？

　　且古姜嫄、太姒，皆执子之勤，今欲以一已之劳而让我过矣，

　　于是，织妇不能诘，而终身寒——云。

　　○楚辞一首

　　壮观（壮观在眞州城北原上）

　　临南山猗，陟北岵，抚壮胜猗，遗万古。

　　漫漫苍苍穹无所，奕奕嶪嶪踪竒度。

　　逶迤猗前征，盘礴猗后驻。

　　奋迅猗奔驶，却约猗畔顾。

　　环旋猗抱卷，引伸猗就旅。

　　雾释猗离掩，云乘猗呼举。

　　暸暸猗蟾辉，悒悒猗蒸雨。

　　郁郁猗阳春，莽莽猗玉露。

　　爚爚猗午停，翳翳猗酉去。

　　领吾侪猗并舆步，却飞仙猗不遐慕。

　　（阙），其形猗久何苦。

　　便莫便猗遵坦路，适莫适猗破心阻。

　　乐莫乐猗频会过，莫莞藤猗撷芳藇。  
巻二

　　○古诗上

　　涟漪瑞墨堂书

　　陟巘不自期，孤云挂松顶。一揖不相期，飞去无留影。云已去,泉更长，云泉毕世友，相得每相忘。

　　晋陵龙挂行

　　万声齐呼一声吓，东望苍旻两龙挂。浩浩随云百川倒，隐隐雷车千两驾。疲农望天手加颡，怕歉求丰心惘惘。老龙甲坼血流莽，取水虽多旱弥广。暴尫囚魃精诚微，赫赫炎曦一轮榜。

　　题巨然海野图

　　江郊海野坡陁阔，林远烟踈淡天末。抨分蓁町暮潮发，星列渔乡夜梁活。关荆大图矜秀拔，取巧施工不真絶。意全万象无不括，维摩老笔巨然夺。桥旁忽觉来人物，接■〈罒上离下〉肯更图牛羯。渊渟浪洑开龙阙，汨入■〈氵韲〉翻下鲸吷。楠盘疑是少陵宅，芦深恐有詹何客。黄尘蔽天归兴结，时向虚斋一开涤。

　　东坡居士作水陆于金山相招足疮不能往作此以寄之

　　久阴障夺佳山川，长澜四溢鱼龙渊。众看李郭渡浮玉，晴风扫出清明天。颇闻妙力开大施，足病不列诸方仙。想应苍壁有垂露，照水百怪愁寒烟。

　　明月歌二首

　　髙髙疑夜夜色卷，八荒更无纎云屯。冰轮直压巨鳌首，东海万里齐崩奔。仰观左右毛骨竦，徐扫澄烟摄羣动。寥泬初疑玉兔跳，银潢更恐金波涌。儿童争指桂枝好，游人不厌嫦娥老。苦留清景拂踈星，要与羲和接昏晓。光到长门知不知，犹胜关山人未归。清风着我生双翼，来作蟾宫变化飞。

　　姮娥窃药为飞仙，夜食丹霞凌紫烟。瞥开银碧排翠钿，信手拂掠新妆妍。蛾眉点出争婵娟，皎然娇额临风前。佳人再拜心拳拳，多生端有好姻缘。掀云直指乌号悬，下射万顷杨花毡。南飞惊鹊殊可怜，北堂人冷空无眠。彩霞欲制舞衣揎，水精梳插笼鬓蝉。方诸滴沥生流泉，老蚌呼吸凝芳鲜。谁家破镜飞上天，满林玉玦相勾连。多情应照载花船，无穷解趂寻春鞭。蓂荚自与桂华偏，驹隙谁争白黑先。斯须几望抟清圆，白毫宛转吞大千。纎埃不隔知无边，蘂宫可掬疑深穿。琼华随步翻绣筵，琉璃倒海倾长川。买来曾不用一钱，笙歌醉赏须年年。

　　菱溪石

　　长虹潜贯幽岩窟，绿烟更染秋波骨。不容俗眼觇神功，只向菱溪作灵物。少室仙人领一麾，至诚发遍山中竒。雄雌亭亭两挺出，宛若碧玉含春漪。朱栏碧甃拱山麓，翠雾丹霞掩幽谷。能将肤寸起清泉，几见峰前春雨足。迩来新饰紫微宫，竒诡搜索林峦空。五色磊磊可补缺，三品往往惭収功。紫衣使者御天敕，肯教閟此苍苔色。菱溪脱迹飞上天，回看幽谷空云烟。

　　僧舍假山

　　秦鞭驱玉峯髙爱搀天碧，过眼云关无处觅。纔将呀豁向踈窗，已见峯棱翻瘦脊。明月照出溪中水，清风扫遍岩边石。悬崖絶磴疑可擥，白露苍烟俱咫尺。天阴未彻山阴寒，雨声欲絶泉声干。须知物理有真妄，岂识道眼无殊观。万象森严掌握内，大块俯仰毫芒间。抽身更洗清净足，探歴幽深非所难。山僧作山真有以，诗人吟诗从此始。意教妙手发天悭，戏取神功当众羙。君不见浣花野老，深结庐白盐赤甲。龙虎趋清吟醉赏，左右足当时应笑。

　　智衲草书

　　人爱老张书已颠，我知醉素心通天。笔锋卷起三峡水，墨色染徧万壑泉。兴来飒飒吼风雨，落纸往往翻云烟。怒蛟狂虺忽惊走，满手黑电争回旋。人间一日醉梦觉，物外万态涵无边。使人壮观不知已，脱身直恐凌飞仙。弃笔为山傥无苦，洗墨成池何足数。其来精絶自凝神，不在公孙浑脱舞。

　　芾顿首今日去国之官谨成拙诗上献相公汲公钧席下

　　百尺青琅玕，浸以万丈澜。我欲撷柯梗，一蠡酌知难。屡亦为世难，岂不诘其端。嶷嶷吕汲公，捧日当碧天。简直抱一气，代理夫何言。有志隆宋业，无心崇党偏。剖璞辨珉玉，披蓁刈兰荪。腐儒自束髪，口诵六艺言。治乱甚白着，用舍岂一贤。明时贵知用，自古迟暮年。敢陈必尧舜，况时値娲轩。岂徒琢空文，文奸笼羣顽。汩没俗眼顺，妬疾儿女援。窃取为利路，死弃等草菅。朝哦不求和，暮吟不揭竿。不叹岁不与，惟恐枉所存。愿披向龟鉴，大叫出肺肝。精诚露皎皎，洞彻金石坚。康济次第见，沿革自贯穿。删除救灾法，下民不弃田。剔抉经费壅，源源如流泉。思豫近习隙，不紊出纳专。正性以明本，捐赏以运边。改弊贵无迹，移风当有筌。窃邑饱妻子，封豕所并肩。法令若束薪，不息不敢剸。亦不叹折腰，所叹志不宣。时乎恍易失，髪白怅刚悁。迟迟竟去国，凂凂临长川。此志茍不遂，江湖终浩然。

　　登米老庵呈天启学士

　　我居为江山，亦不为像法。刼火色相空，末觉眼界乏。屹然留西庵，使我老境惬。卫公精爽在，千古对岌嶪。公来不可作，登临浩相接。

　　寄题薛绍彭新収钱氏子敬帖

　　萧李騃子弟，不收慰问帖。妙迹固通神，水火土更刼。所存慰问者，班班在箱笈。使恶乃神护，不然无寸札。自此趣画相，后人眼徒睫。

　　溪莲行

　　广寒宫女贪游戏，莹滑琉璃光照地。嫩云纔捧出纤腰，无数鲛绡拥娇翠。仙葩姿逞夭姿秾，只爱临溪梳洗慵。太真艶色禁不得，含羞微笑迎秋风。秋风苦恼秋露泣，的皪珠玑时写入。红凝朱粉緑参差，溅溅帬襦烟不湿。初惊王母来瑶池，酡颜更醉流霞巵。三千佳丽已罗列，争先鸾鉴匀娥眉。俄见洛神归洛浦，波卷靴纹翠蛟舞。羽车云葢空纷披，碧疉巫峰生暮雨。坐怜吟倚（阙）灵香，多情先断何人肠。不及鸳鸯与鸂■〈氵鶒〉，恣穿薄影眠池塘。

　　萧闲堂诗（并序）

　　四明从事晋陵钱君世京，字延叟。过襄阳，米芾曰：昨送李济明渡江，与汪行之复会萧闲堂。已彻幕壁，间有画像而题曰“权杭州观察推官米元章像杨之仪笔杨之杰赞曰『君子之交，小人之雠。以人方人，叔度宜俦。』”余以袖掩字而问：行之？曰：谁欤行之？曰：君也。仆为检『同气德友识面』三编，无二君名姓。呜呼！古人论世取友，况同世哉？世复有三君子者『观文殿学士王公韶，字子纯』『枢宻直学士刘公庠，字希道』知仆，竟不识其面，选人蔡君肇，字天启，于相知间，语仆若素心腹者，云“得仆于王荆公”。葢仆于元丰六年，赴希道金陵从事之辟，会公（阙）不赴。始识荆公于钟山。闻公门有数后进，喜争名而相非。又托以长者之言也。如天启，乐道人善者，一人而已。仆老矣，不知一蔡二杨行，能一识其面乎？因延叟之语发叹，并记其事于家集中，以遗子孙。呜呼！仕开速进之路，则世人之邪说大行。纷纷不求已而非人，岂其本心实利之诱然，今乐善君子一何多耶？彼“口不道忠信、捷捷而恶人、翩翩而自喜、黙黙懐奸藏慝、窃窃掩人之善、呫呫自标置”者，得不少悛乎？既序其事因系以。

　　谁起萧闲堂，图赞凡丑质。

　　昧昧岂我思，有懐斯士吉。

　　吾生终不逢，二陵已相失。

　　豢养走四方，公卿更絶迹。

　　向老交渐稀，背憎十六七。

　　丰吾九畹兰，任汝满地棘。

　　我岂萧闲人，偶然得空壁。

　　美哉何方彦，精絶入妙笔。

　　君不愧顾长康，取媚桓温图九锡。

　　我不愧孟浩然，缓策空山遇摩诘。

　　前人交道久不紊，纷纷白头多不卒。

　　呜呼！

　　纷纷白头多不卒，回首此君应辟易。

　　发润州

　　气就虵须角，暌通豕负涂。解衣同俗裸，酌水合狂夫。探社新铭禹，经韶旧吊虞。据鞍休示壮，寡要悔为儒。为吊忠游楚，因崇让过吴。要离葬终近，严子钓行须。御晏妻知辱，歆膺客自愚。诚修日难掩，酰在蚋还趋。和寡方声越，知稀觉道腴。命齐都将相，义拙落江湖。南夣应随雁，西风却背鲈。弓旌今正歇，多少定同鳬。  
　 
卷三

　　○古诗下

　　自涟漪寄薛绍彭

　　老来书兴独未忘，颇得薛老同徜徉。天下有识推鉴定，龙宫无术疗膏肓。淮风吹戟稀讼牒，典客闭阁闲壶浆。迎树对山风景聚，墨池濯砚龟鱼藏。珠台寳气每贯日，月观桂实时飘香。银淮烛天限织女，烟海括地生灵光。儁儿乃是翰墨侣，侠竹不使舆卫将。象管钿轴映瑞锦，玉鳞棐几铺云肪。依依烟华动勃郁，矫矫龙蛇起混茫。持此以为风月伴，四时之乐乐未央。部刺不纠翰墨病，圣恩养在林泉乡。风沙涨天乌帽客，胡不东来从北荒。

　　寄薛绍彭

　　欧怪禇妍不自持，犹能半蹈古人规。公权丑怪恶札祖，从兹古法荡无遗。张颠与栁颇同罪，鼓吹俗子起乱离。懐素猲獠小解事，仅趋平淡如盲医。可怜智永研空臼，去本一步呈千媸。（法帖所载可见）已矣此生为此困，有口能谈手不随。谁云心存乃笔到，天工自是秘精微。二王之前有高古，有志欲购无髙赀。殷勤分语薛绍彭，散金购取重跋题。

　　硾越竹学书作诗寄薛绍彭刘泾

　　越竹万杵如金版，安用杭油与池茧。髙压巴郡乌丝栏，平欺泽国清华练。老无他物适心目，天使残年同笔砚。图书满室翰墨香，刘薛何时眼中见。

　　刘泾收得梁武像见报余时在涟漪答以诗

　　刘郎收画早（阙）卑，折枝花草首徐熈。十年之后始闻道，取吾韩戴为神竒。迩来白首进道奥，学者信有髓与皮。始知什袭但遮壁，牛马祇可裹敝帷。峩峩太平老寺主，白纱冒首无冠蕤。武士后列肃大剑，宫女旁侍颦修眉。神清眸子知寡欲，齿露唇反法定饥。世人覩服似摩诘，不识六朝居士衣。后人勿辄乱唐突，梁时笔法了可知。刘子见之必再拜，曹卢何物望藩篱。本当第一品天下，却缘顾笔在涟漪。

　　刘泾新收唐绢本兰亭作诗询之

　　刘郎无物可萦心，沉迷残缣与断简。求新不获狂时发，自谓下取且谩眼。猗嗟斯人今实尠，我欲从之官有限。何时大叫刘子前，跽阅墨皇三复返。

　　题苏之孟家薛稷二鹤

　　辽海来稀顾蝼蚁，仰霄孤唳留清耳。从容雅步在庭除，浩荡闲心存万里。乘轩未失入佳谈，写真不妄传诗史。好艺心灵自不凡，臭秽功名皆一戏。武功中令应天人，束髪辽阳侍帝宸。连城照乘不称宝，黄图孔咏悉珍具。百灵生我欲公起，九原萧萧松薿薿。得公遗物非不多，覩物懐贤心不已。

　　题唐摹子敬范新妇帖三首

　　贞观欵书丈二纸，不许儿竒专父美。何为寥寥宝是似，遭乱真兼归（阙）水。千年谁人能继趾，不自名家殊未智。嗟尔方来眼须洗，玊躞金题半归米。

　　云物龙蛇森动纸，父子王家真济美。张翼小儿宁近似，沧溟浩对蹄涔水。腾蛇无足蜈多趾，以假易真信用智。龟澼虽多手屡洗，卷不生毛谁似米。

　　直裂纹匀真古纸，跋印多时俗眼美。诚悬尚复误疑似，有渭方能辨泾水。真伪头面拳趺趾，乆假中分辨愚智。宝轴时开心一洗，百氏何人传至米。

　　甘露歌呈留守门下侍郎

　　太微渊黙严不动，斗为其车运中央。四序回旋变造化，一杓直指无偏旁。柄臣比之号八柱，一柱难阙各有当。绍圣元年图旧德，更公玊麟使过国。屹然山立天子重，列作八柱扶天极。天极尊严物有道，不减不溢常不忒。均劳于外天阙柱，至今朝廷虚衮舄。皇皇辟君明如日，安用动威偃禾木。表以甘露太和液，饮太液，亲寿益公难老，归致太平万物好。

　　题永徽中所橅《兰亭叙》，永徽去贞观不远，得真为最

　　永和九年暮春月，内史山阴幽兴发。羣贤题咏无足珍，叙引抽毫取竒札。好之写来终不如，神助留为后世法。二十八行三百字，模写虽多谁定似。昭陵竟发不知归，尚有异形终可倚。彦远记模不记褚，要録班班有名氏。后生有得苦求髙，俗说纷纷那有是。

　　太师行寄王太史彦舟

　　太师大源环赐第，自榜回鸾鸦雀避。好贤嗜古富图书，玊轴牙籖捧珠翠。歌舞陈前慰俗人，不倾玊沥发银縢。王郎十八魁天下，招延客同贵客星。末出东晋十三帖，此第十一石藴琼。绢标间是褚公写，误以右军标题谢。我时指出一座惊，精神焕起光相射。磨墨要余定等差，谢公郁勃冠烟华。当时倾笈换不得，归来呕血目生花。十五年间两到国，朱门如旧无髙牙。帖归翰长以姻媾，忽然陈前兴健嗟。开元玺封寻复出，永存珍秘相王涯。翰林印着建中岁，王谢炎灵传更贵。副车侍中王贻永，出征不货收文艺。太常借模真却还，吝惜入版余皆弃。芳林鬻第书有行，次入太师重姓李。我识翰长自布衣，论文写字不相非。知己酷好辍己好，惠然发箧手见归。谢安谈笑康江左，物外人标没两大。子敬合书只后批，天才物望都无那。治乱悠悠八百年，人隆偶聚散亦遄。兵火水土不随刼，端使米老铺案间。我生辛卯两丙运，今岁步辛月亦然。丙申时宜辛丑日，此帖忽至庸非天。临风浩思王仲宝，江南宰相只谢安。

　　天鸡

　　天鸡一叫凡鸡和，戢戢万灵惊起坐。智驱欲使心机大，狗茍蝇营冀人堕。沉沉夜色还东起，身伏毡莞机暂止。昧昧万殊俱黙契，穷达于君宁智理。

　　答薛绍彭寄书

　　世言米薛或薛米，犹言弟兄与兄弟。四海论年我不卑，品定多应定如是。

　　答郭纯老秘校赠杖

　　银蟾倒挂揺清晖，当中桂子初低垂。飞空已歴万古尽，下照不使秋毫欺。转盼冰轮涌东海，长天一派成瑠璃。栽培不畏雪霜苦，剪拂岂容刀斧为。明河无声驾飞叶，紫府有陌驰修枝。姮娥爱惜日已久，玊阶亦贵秋风吹。宁论匠石可斵削，还恐风雷还出治。列真洞府秘不得，紫微宫阙藏其私。金童来授玊女捧，投之宝箧那能窥。每当方士脱方骨，赐予一根朝帝墀。入手既觉袨服羽，照人端不羞朝曦。乃知不是风尘物，握出风尘真所宜。迩来地不爱此宝，名喧东鲁夸珍竒。千金欲易不可得，横纹错落青丝披。胡为夫子远寄我，意以华豪惊绛帷。低头拜赐亦已厚，我欲效报君须知。三年大聘猎英俊，扪膺吐气生虹蜺。揉篮彩服俯可取，携将直上青云梯。翱翔欢呼起拜舞，仰瞻日彩生尧眉。鸡人忽报洞天晓，看取飞升变化时。

　　揽秀亭

　　羣峰矫矫蛟龙颠，冲波鼓鬛方回旋。排空刻削万仞碧，秀色直上干云天。地形天巧世莫测，揷出怪变知何年。傍惊列翠不入手，拟将瘦瘠束差肩。何人髙致得入手，择竒结构当其前。丹甍绣桷丽朝日，绮疏藻井揺非烟。葱苍数里拂巾被，蓊郁众木临书筵。开扉割得晓光莹，绕榻飞来佳气鲜。乘闲超忽不知已，徒觉四顾清无边。毫眉主人曵芒履，策杖欲作商宫仙。犀尊荡漾泻醇醴，招宾集醉秋风莲。莲蕐菡萏翠的皪，皎月照耀争婵娟。金丝锵戞乱两耳，醉倒三百黄金■〈舟召〉。风流不见谢太守，昭亭朗赋磨新镌。放傲岂如王逸少，兰亭草圣窥天全。才华墨妙古已远，只今唯有空山川。孰若开编乐敎子，坐使发策惊前贤。还当操笔俯栏楯，试与采掇供诗篇。

　　元佑辛未上元后一日，同（阙）文之刘瑞迈、章纵矩游浮玊

　　近臈昔夹衣，入春今重裘。天运亦已广，四时或不周。张灯儿戏歇，发兴在沧洲。兹山通玄府，瑶坛帝曾游。荷衣可荐藻，神清不沉牛。厌俗入喧乱，风波屡为忧。昨夕净名天，结客涌不留。一唈寄心契，江澄客漾舟。冰磴若见拒，寒荚如有愁。大块欲动蛰，阴壑尚潜虬。重赏定谁与，春光正和柔。临旷摄北若，持环结东流。卧石带白云，勒崖托千秋。焦公心赏佳，扫迹愿相投。分山飞鸟争，划水游鳞雠。借我一锡地，为公瓢挂头。

　　砚山（有序）

　　九江有竒石，趺岱而嵩头。巨灵藐一擘，嶕峣忆三休。屹嶫禀异质，嶒嶝谁刻镂。（石十二，面十峰）百疉天巧尽，九盘猿未愁。阳壁宜产芝，阴崖谅潜虬。危颠方坛结，玊秘金泥修。垂手探杲日，朱轮运沧洲。一尘具一界，妙喜非难求。心欲蹑赤霄，八极皆部娄。（借）况兹对象物，其致一揆收。啑啑分别子，交戈舂其喉。

　　读杜甫集

　　少陵平生饥，乃以醉饱死。惜哉斯人穷，四海无寄趾。后传水仙召，牛渚花相比。神怪反爱才，时人乃封豕。遗文何崛竒，岱舆载屃赑。贯穿破九流，突兀撑一气。自叹万古名，寂寞身后事。此老皇皇心，悬鹑破无里。我行自嘉禾，欹卧一蓬底。烈曦畏俄中，开卷为磨洗。

　　栖云阁

　　云出救世旱，泽浃云寻归。入石了不见，丰功已如遗。龙骞荐复起，抱石明幽姿。云乎无定所，隐者当何栖。

　　过虎关

　　凭轼下虎关，扬舲下清洛。川神秘幽姿，灵介破大朴。壮哉河山固，皆是大禹凿。舟人歌大禹，水怪不敢作。功宣欲万祀，人望只如昨。短哦复长咏，豪举亦哀噱。梦寐三川胜，使事少行乐。无雨洗嵩少，春烟淡寥廓。

　　答绍彭书来论晋帖误字

　　何必识难字，辛苦效扬雄。自古写字人，用字或不通。要之皆一戏，不当问拙工。意足我自足，放笔一戏空。

　　庖丁解牛刀

　　庖丁解牛刀，无厚入有间。以此交世故，了不见后患。奈何触褊心，忿气益滋蔓。是非错相干，恶成那及谏。智者善持已，颇觉操修辨。此道固不远，可约亦可散。黄帝本斋心，斯民即晏粲。

　　甘露作呈夷旷（新添。见英光堂帖）

　　欲雨气不透，庭梧有栖烟。回首望北固，云藏净名天。呼童速具舆，凭髙览山川。隠见岂不好，开霁景固全。须臾刚风流，湛湛清露圆。归途知有伴，华月上丹渊。

　　夜登鉴，远观江南野烧作（新添。见英光堂帖）

　　君不见红旗一卷无奔北，龙骧将军初下蜀。又不见天兵十万领藩曹，百丈灵旗照江国。髙楼夜登有鉴赏，江南野烧深山谷。烈势已觉逼南辰，龙蛇膏血如爆竹。故应玊石俱被焚，老樵拾炭投斧斤。长松巨梓中大厦，一随烈焰同尘埃。人言木自为风戞，木中生火自焚爇。欲知利害日相磨，此火害人尤惨热。

　　不应武康清溪之檄端居。即事呈淮阳建昌二太守、辰溪监郡三公（芾上新添。见英光堂帖）

　　秘箧大开千古到，雪图小挂满堂寒。墨浓员峤峰孤起，枕冷燕山玊一团。圆扇古人蝉雀意，清风四海弟兄欢。闭关不来谢勤客，畏暑非缘懒作官。鳬胫欲长宁可益，蜩枝求足已能胖。有时惊觉神瀵梦，北里新声舞翠鸾。

　　狱空行上献府公朝奉麾下涟水令米芾皇恐（新添。见英光堂帖）

　　楚州五邑口百万，扰静尽系太守公。政由吏人民乃扰，政由太守民气通。安土乐生善民欲，恶民惟欲与吏同。太守无能不戢吏，精力不给吏乃庸。两狱百间塞有罪，有耳未闻一日空。晋昌唐公名世后，清风素节为时宗。五更三点运精思，众人安寝吏计穷。百姓小妄赦不罪，庶几小屈能自致。五邑来者初亦彚，久而官悚吏皆畏。虽欲呼之亦不至，乃知狱空空有理。百万无寃无枉吏，来者迎刃无留滞。赦来两狱久无事，太守政声既如此。亷车旁午目所备，胡不剡章上天子。追风早来促公起，去入省闱或使指。吏皆欲去民欲留，我祝公去岂同吏，长坂大车程万里。

　　壮观二首（新添。见英光堂帖）

　　壮观二首：无涯小智壮营营，昔昔浮生梦数惊。重到白沙登壮观，江湖醉眼暂揩明。

　　梦寐中间得鹿时，孔轩如在定能知。江山胜处频倾酒，我是当年谢客儿。

　　壮观后诗

　　同二公游壮观，上呈府公工部（新添。见英光堂帖）

　　壮观不到俄四朞，叮咛老思模雄竒。羣山势活各奔走，大川气敛合众离。苍嵚留雪玊刻巧，碧落静滑红轮驰。寒潮不生九泽冻，行胶与子约再来。

　　龙真行为天章待制，林公跋书云“秘府右军书一卷。有一龙形真字印”，故作（新添。见羣玊堂帖）

　　龙形真字芸香里，伏日道山聊一启。媪来鹅去已千年，莫像痴儿收蜡纸。萧衍老翁食无肉，锦质绣章能独侈。不知刼火付寃家，却误顽仙求令史。文皇有金无鉴目，赖取穹官齐押尾。徐生小黠辨茅檐，不道天真难力致。晩薄功名归一戏，一奁尤胜三公贵。牡丹不语人能醉，墨光觉胜朱铅媚。与身俱生无术治，又染膏肓刘巨济。（芾自命此书为跋尾书惟题于家真迹不写以遗人）

　　催租（新添。见英光堂帖）

　　一司日日下赈济，一司旦旦催租税。单杖请出三抄纳，（敝邑以身当夏税之责不令受赈时催）百姓眼中聊一视。白头县令受薄禄，不敢鞭笞怒上帝。救民无术告朝廷，监庙东归早相乞。

　　海岳庵杂诗（新添。见英光堂帖）

　　仲若呼不闻，孝然呌不应。东海滚底浪，南山入云径。西南嵯峨者，起复巧相竞。火轮激刚风，倒化紫金境。枕石不知冷，鼓腹歌更迥。

　　文殊

　　见闻如梦幻，三界若空镜。复使翳根除，尘消觉圆浄。

　　呉侍禁緑野亭

　　楚江倒水天上来，呉山削玊青崔嵬。飞流欲截众峰险，挥手可擘烟云开。危亭据此掲佳丽，斵出榱桷超层台。凭空直喜纵髙举，下瞰愈觉心悠哉。旷野万顷正入眼，虚亭四坐无纎埃。浅黛低泼弱栁色，红粉正抹秋莲腮。好音终日自多兴，美景变态谁能裁。主人与客穷赏心，罗榼更掷神仙杯。歌珠舞雪不知已，何妨邀月聊徘徊。时来孰肯趣真隐，寄语沮溺无嫌猜。

　　赏心亭晩望

　　晴新山色黛，风纵芦花白。尽日倚栏干，寒宵低细月。

　　杂咏

　　赠我白毫笔，报以木兰酒。我书将示谁，汝笔称我手。  
　 
卷四

　　○律诗上

　　甘露寺（有序）

　　甘露寺壁有张僧繇“四菩萨”、呉道子“行脚僧”。元符末，一旦为火所焚，六朝遗物扫地。李卫公祠手植桧亦焚荡。寺故重重金碧，参差多景，楼面山背江，为天下甲观。五城十二楼，不过也。今所存唯卫公鎗塔、米老庵三间。作诗悼之云。

　　色改重重构，春归户户岚。槎浮龙委骨，画失兽遗耽。神护卫公塔，天留米老庵。栢梁终厌胜，会副越人谈。

　　题麟凤碑

　　非篆非科璞已雕，形容振振与萧萧。曾因忠厚思周德，坐想吁谟览舜韶。汉德已衰还应孽，鲁邦既弱不为妖。虚斋自是惊人玩，不胜雄狐逐怒鵰。

　　题南昌县君临偃竹

　　偃蹇宜如季，挥毫已逼翁。卫书无曲妙，琰慧有遗工。乍睹虬为物，初披飒有风。顾藏维谨钥，化去或难穷。

　　诗送呉丈宾州使君元丰己丑长沙掾舍真禧道馆人

　　万里相分又一时，怜君身世半差池。老来犹得安城守，夜召尚淹宣室思。越岭寒横迎吏谒，荆云暮合燕归迟。江湖还送天涯客，憔悴江湖更别离。

　　送大夫孙公镇东阳

　　照地干旄十丈长，大皇孙子守东阳。呉涛卷海银为幔，郢雪飞英锦作章。无事笙箫开客馆，有情山水聚衙床。楼中恶语须磨铲，尽把新题换沈郎。

　　苏东坡挽诗五首（有序）

　　辛巳中秋，闻东坡老以七月二十八日毕此世。季夏相值白沙东园，云“罗浮尝见赤猿，后数入梦。”

　　方瞳正碧貌如圭，六月相逢万里归。口不谈时经噩梦，心常懐蜀俟秋衣。可怜众热偏能舍，自是登真限莫违。书到乡人望还舍，晋陵玄鹤已孤飞。（梓路使者薛道祖书来云[乡人父老望公归也]）

　　淋漓十幅草兼真，玊立如山老健身。梦里赤猿真月纪，兴前白凤似年辰。将寻贺监船虚返，（余约上计回过公）欲近要离烈可亲。忍死来还天有意，免称圣代杀文人。

　　小冠白■〈迭毛〉步东园，原是青城欲度仙。六合著名犹似窄，八周御魅讫能还。道如韩子频离世，文比欧公复并年。我不衔恩畏清议，束刍难致泪潜然。

　　平生出处不同尘，

　　末路相知太息频。

　　力疾来辞如永诀，（公别于真闸屋下,曰“待不来，窃恐真州人道『放着天下第一等人米元章不别而去也』”）

　　古书跋赞许犹新。（公立秋日于其子过书中，批云谢跋在下懐）

　　荆州既失三遗老，（是年苏子容、王正仲皆卒呉）

　　碧落新添几侍晨。（公简云“相知三十年，恨知公不尽。”余答曰“更有知不尽处，修杨许之业，为帝宸碧落之游，异时相见乃知也。”今思之，皆诀别之语）

　　若诵子虚真异世，

　　酒佣尸佞是何人。

　　招魂听我楚人歌，人命由天天奈何。昔感松醪聊堕睫，今看麦饭发悲哦。（见公送麦饭诗）长沙论直终何就，北海伤豪忤更多。曾藉南窗逃藴暑，西山松竹不堪过。（南窗乃余西山书院）

　　奉陪洞霄内阁拉殊师，刹宿穹窿，本公故寺，絶类岳麓，感之而作

　　湘西衣冷榻留云，此夕还如入夣魂。六月薜萝嗟意欲，一生林壑与心论。呉王旧赏今何有，惠可余光宛若存。对榻深堂清话歇，长风快雨洗松门。

　　浮玊亭（一作金山）

　　石赤表雄名，三辰出浊清。江澄天上见，鳌负水中行。瑞像浮溟海，殊香下玊京。神灵礼金碧，梵力度幽明。掲榜讹浮玊，荘严是化城。壮哉夜潮落，入枕百川声。

　　绍圣二年（阙）月十八日观潮于淛江亭书

　　怒势豪声迸海门，州人传是子胥魂。天排云阵千雷震，地卷银山万马奔。髙与月轮参朔望，信如壶漏报朝昏。呉争越战成何事，一曲渔阳过远村。

　　山林堂

　　洗竹延清景，培松卫岁芳。好峯多漾翠，嘉卉袭人香。犀玊开书札，龙虵起混茫。微风北窗卧，真可上羲皇。

　　净名五首

　　山晩烟栖树，渔収鹭宿沙。曲生初月魄，远淡满川霞。依静家如寺，游频寺是家。何须传大士，芰制着袈裟。

　　纵目天容旷，披襟海共开。山形当槛走，云影度江来。世界惭双足，生涯付一杯。横风多景梦，壶领酌泉回。

　　晨入云随步，宵还月共舆。清传供佛飰，寒燎隔江渔。市响昏鸦乱，林穿列曜疎。殷勤顾景物，为尔老南徐。

　　厌市冲烟入，忘懐对客迟。吟看飞鸟没，坐到夕阳时。

　　旧对湘西雪，迟迟忆故关。水云资老景，吟引谢江山。

　　除书学博士呈时宰

　　平生湖海看青山，惯佩笭箵揽辔艰。晓起初驰朱省路，霜华惭缀紫宸班。百僚朝处瞻丹陛，五色光中望玊颜。浪说书名落人世，非公那解彻天关。

　　送沂州使君纳荣归老

　　神强体健颊犹朱，犀虎轻抛忆旧庐。明月满船常伴画，素风传世莫非书。涌金门外秋长老，有美堂前锦不如。预想容观春色好，灵龟舞鹤引安车。

　　送水丘先生入都

　　垂虹秋色醉题诗，径及银涛濯酒巵。雅谑髙谈倾国士，英风侠气吓呉儿。五侯倒屣重前席，三岁专经却下帷。早把黄金买嵩少，西湖逸客有心期。

　　送潘景纯

　　五年相遇一行频，笑佩笭箵望塞云。曼倩未应徒为米，仲宣何事乐从军。开尊共喜身强健，秣马还惊岁杪分。此别固应尤作恶，天涯老去与谁羣。

　　登栖灵塔

　　清露湿衣裳，心遐拉大荒。想霓云上见，觉蚁蔀中藏。地献山川秘，天开日月光。太阿常耿介，未敢暂彷徨。

　　将行戏呈彦楚彦昭彦舟

　　沉沉静境在人寰，楼殿苍峦指顾间。弃汝又成朝北阙，杜门安得老西山。金珠有命趋时拙，穷达忘懐枉道难。主相圣贤公路启，长裾重曵旧青毡。

　　游山光寺

　　竹围松径晩风清，又入山光寺里行。一一过僧谈旧事，迟迟绕壁认题名。仙来石伴懐灰刼，鹤语池边劝后生。三十年间成底事，坐叨闲禄是荣身。

　　江皋晩望

　　栁外舣舟晩，醉余双眼醒。水光涵一气，星彩动圆灵。炯炯月初上，翛翛风更泠。远山横秀碧，淡墨说吾经。

　　书寿阳楼柱

　　披豁雄风至，欹眠一夣迟。豪骑八公马，醉撷五香芝。亷老心徒勇，梅生语不卑。青冈何处是，犹壮谢家儿。

　　和王彦舟

　　混尘慵走俗，陟巘喜非期。漠漠江云歇，溶溶春水时。陶潜那寄傲，惠远更能诗。吏自成稀阔，言归心尚迟。

　　扬州作

　　春风何索寞，带雪入扬州。尚想遗钗雀，曾观上玊钩。真同一梦觉，坐忆十年游。邂逅逢孙楚，酣歌慰滞留。

　　湖守林子中同游道场

　　宝刹触南箕，林幽石磴危。云霞随履舄，魍魉避旌旗。遐寓乘新兴，深寻据古诗。洼尊勿置酒，沆瀣已盈巵。

　　呈王彦舟

　　吏日虽云冗，逢休乐有余。山林三面胜，图史一斋虚。炼药惊衰早，逢人话索居。倾囊收剡楮，待着鹿门书。

　　奉酬仲微见寄之作

　　倦游湖海老侵寻，去就何情适契心。一境山林资我懒，半年风月为君吟。辟开暗室成三果，选出香峦敌万金。千里寄声懐恵好，西风正隔洞庭深。

　　杂咏六首

　　侠少场中酒作雠，不胜杯勺鬓今秋。道言禅语须蔬蓐，作意丹阳十日秋。

　　逶迤一水出苕丛，碧底无沙冷照容。独倚溪桥看风月，西山紫翠暮重重。

　　得官尘土古扬州，好客常稀俗客稠。掩簿叱胥无溷我，冒风踏雪作清游。

　　竹西桑柘暮鸦盘，特地霜风满倦颜。不用使君相料理，断无尘土蔽青山。

　　水月光华动不风，寒增緑栁露滋松。西山夜色无人管，直透疎帘翠一重。

　　巨舰横江穏不揺，顺浮溟涨午时潮。江南晴色山无翳，乞与闲人取次描。

　　垂虹亭

　　断云一片洞庭帆，玊破鲈鱼金破柑。好作新诗吟景物，垂虹秋色满江南。

　　去涟水

　　长日开闲境，春风美鼻雷。黄紬依旧暖，牙鼓莫相催。

　　频于梦中作宫词何也？漫成一首

　　满院红芳减复添，清微风细入重帘。秾香不使朝醒快，竟日蛮沉拥绣衫。

　　别呉方回弟

　　客星熠熠滑稽雄，爱着青衫自作穷。泽国三年哭不死，又拖长袖揖王公。

　　题李成画

　　画号为真理或然，悠悠觉夣本同筌。殷勤封向青山去，要识江东李谪仙。

　　萧堂书壁

　　插云台榭压西兴，笑语风生溽暑清。谁为披云开皓月，练翻雪卷看潮生。

　　题泗滨南山石壁曰第一山

　　京洛风沙千里还，船头出汴翠屏间。莫论衡霍冲星斗，且是东南第一山。

　　书淮岸舣舟馆秀野亭

　　青葱秀野挟银淮，谁把丹楹此地开。我欲临风取清旷，寄声鱼鸟莫相猜。

　　宝应道中

　　蒸云大泽斗蛟龙，五日顽无一点风。十幅快帆飞野水，此生亦是小时通。

　　髙邮即事二首

　　髙沙风快走苍云，小艇供鲈摘紫莼。野泊终朝爱清景，不辜闲禄太平身。

　　华胥台上欲临风，万籁无声雾郁空。南北二龙乘障起，威音烂色正争雄。

　　过浯溪

　　横逆自干纪，唐纲竟不维。可怜德业浅，有愧此碑词。

　　瓜州百川浦

　　西瞻山逾细，东望水正茫。楚人投饵处，吾肯扣鸣榔。

　　题嗣濮王芦雁二首

　　偃蹇汀眠雁，萧梢风触芦。京尘方满眼，速为唤花奴。

　　野趣分苕水，风光剪鉴湖。尘中不作恶，为有邺公图。

　　题所得蒋氏帖

　　棐几延毛子，明窗馆墨卿。功名皆一戏，未觉负生平。

　　太常二絶（新添见羣玊堂帖）

　　尘埃彻脑老侵寻，悞入清流听八音。鱼鸟难驯湖海志，岸沙汀竹忆山林。

　　竹前竹后太常斋，风度箫韶识舜谐。博士拥书方彻卷，相公上马报当阶。  
　 
巻五

　　○律诗下

　　新主簿沈机惠碁局

　　纵横世路乆无猜，布刼争先岂系懐。与我一枰撩万绪，操戈信是逐生来。

　　求监庙作

　　窃禄江湖事不撄，微祠旧足代深耕。敢为野史摅幽愤，待广由庚颂太平。

　　元佑己巳岁，维扬后斋，为亳州使君蒋公仲永写“水竹风清一梦苏，涛生月破紫瓯须，满堂爱客谈书画，且展宣王扇暍图”　　

　　小疾翻令吏日闲，明窗尽展古书看。何须新句能消暑，满腹风云六月寒。

　　赠人

　　平时语我密湏移，我是商丘内不欺。时节因縁翻异论，助他笑我见阿弥。

　　题砂歩三首

　　一株怪石数茎筠，明月清风不系身。石月无痕竹无韵，寓轩消息与君陈。

　　砂步漫皆合，松门若抱桴。悠悠揺艇子，真似剡溪图。

　　已有扁舟兴，曾看过剡图。翻思名手（阙），谁复费工夫。

　　题壁

　　归来湖上寺，顿觉清有余。月色何太白，照人心肺舒。

　　致爽轩六首

　　西北瞻云异，东南走贡珍。川华开日月，林岭暗松筠。

　　北固轻绡外，西山淡素中。一天烟雨好，未独爱霜空。

　　玊斧初骖御，通明暂住居。翛然轻吹度，洒落碧华珠。

　　阿氏金为屋，姮家玊作台。岱舆凭海立，兜率跨云开。

　　水口痴云散，林梢爱景还。朝寒无物御，拥鼻对西山。

　　夕紫堆香豆，朝岚映墨池。客来不须报，正是学书时。

　　呈通判朝奉大夫

　　不是通侯贵，还应贡禹弹。只应好形制，自已愧雕残。

　　簪代尚谁继，风云那可看。自曾许持送，谈笑未尝干。

　　长寿庵咏梅

　　沉檀应有骨，龙麝自薫心。千载吟蕲竹，清雅少知音。

　　答刘泾

　　唐满书奁晋不收，却缘不自信双眸。发狂为报豢龙子，不怕人称米薛刘。

　　送大郎应举（尹仁）

　　天下英才米大郎，朝来跨马入文场。绪余惊世须魁选，归带蟾宫桂子香。

　　春呈彦昭使君陪壮观之赏

　　邀宾壮观不辞寒，玊立风神气上干。欲识谢公清兴处，千山万岭雪漫漫。

　　寄呉诗客

　　江上迟留臈破春，好诗时见贾参军。年来览逺多新句，难附江风与海云。

　　奉诏书御轴

　　目炫五光开，云蒸歩起雷。不知天近远，亲见玊皇来。

　　咏梅二首

　　姑射真人自少羣，要亲髙节许交君。一台二妙逢清赏，甘逊佳名得致荣。

　　江头尽醉似泥何，管领仙姿酒醟多。烟艇两三横岸处，惜花伫立想凌波。

　　宿紫极宫

　　重柯交荫动尘容，蓬阆仙家住水宫。道士神升金阙下，天君光降玊虚中。朱鬃笔注超凡箓，碧简书传避世翁。三夕临风醒病骨，钧天冉冉夣魂通。

　　道林

　　楼阁明丹垩，杉松振老髯。僧迎方拥帚，茶细旋探檐。

　　法华台

　　坱圠有同色，雪深云未开。终南晴夜月，髣髴似登台。

　　笔

　　摹画由来妙手知，彩笺落处直疑飞。寸心用尽终须补，赢得霜毫秃后归。

　　墨

　　百炼经来老更竒，暗中光价自然飞。锦囊手迹长颜色，曾是君王乞得归。

　　纸

　　陶泓毛颕陈玄辈，同日声名四海飞。独有先生索髙价，谁人献赋洛阳归。

　　砚

　　金井寒生一水池，读书窗纸照萤飞。悲欢穷泰寻常共，掷破还须匣取归。

　　祝寿纪庆申诗

　　祥云蔼蔼拥华筵，玊府蓬山见上仙。琼杯潋灔祈眉算，永荐生申寿八千。

　　青山（新添。见英光堂帖。次篇过当涂诗同）

　　一园松竹冷阴森，犹得桓公叹可临。却匹刘琨看左传，玊壶徒缺误雄心。

　　过当涂

　　鸥鹭依寒水，蒹葭静晩风。烟光秋雨细，树色碧山重。

　　鉴远楼

　　赏心亭上羣山雪，三夕丹渊借月华。吟尽江南清絶趣，亟行归觐紫皇家。

　　拜书学博士作（新添。见英光堂帖）

　　昔夣浮生定是非，家山且喜来年归。扁舟又出栏潮闸，出处初心老更违。

　　研山诗（新添。见英光堂帖）

　　山研云初抱，奁书客不传。北窗多异气，正对净名天。

　　宝月观（新添。见英光堂帖）

　　新创亭观之盛，又非海岱比也。宝月观，用观风楼，基髙出云表。

　　浊尽尘难掩，光分逐露圆。香清得桂子，珠莹坠花钿。

　　槐竹（新添。见英光堂帖）

　　槐前竹后午阴繁，壶岭华胥屡往还。雅兴欲为十客具，人和端使一身闲。

　　万籁（新添。见英光堂帖）

　　万籁寒空响，羣山隠映开。迟迟暮钟里，且唤竹舆来。

　　杉径（新添。见羣玊堂帖）

　　万槊森然老更成，要将余韵斗僧清。道傍谁识凌云操，只有诗人着眼明。

　　早来堂（新添。见羣玊堂帖）

　　山聚诗增思，洋寛墨有池。紫金化夕境，岚翠发朝曦。兜率当铜槛，蓬壶对蕙帷。平生会心趣，归计岂应迟。

　　游湖州

　　泛泛五湖霜气清，漫漫不辨水天形。虽无织女支机石，且对姮娥称客星。

　　周氏园居

　　髙花落落照轩明，沼水涓涓遶砌声。静里闻香醒倦思，雨中无事见闲情。

　　同官送鲈二首

　　斑鳞挣鬛玊为肌，梦入松江自可疑。■〈孛〉跳金盘催脍手，西风正是忆鲈时。

　　虀黄鲤赤太凡生，莼紫橙青道不行。暂喜满盘堆玊臛，误教陈粟傲香秔。

　　观雪

　　月姊封银界，龙君幻玊壶。江南三尺雪，人道十年无。

　　新沼未有水

　　排槛花争媚，环林石斗苍。何时潴渌净，吾欲借藤床。

　　净名作

　　大球三尺羙无膔，素业清风合立朝。此别何言赠君子，谠言忠论好禆尧。

　　○四言诗

　　题壁间

　　水月虚懐，烟霞浪迹。但莫憎爱，洞然明白。

　　○长短句

　　西江月（秋兴）

　　溪面荷香粲粲，林端远岫青青。楚天秋色太多情，云卷烟收风定。夜静冰娥欲上，夣回醉眼初醒。玊缾未耻有新声，一曲请君来听。

　　菩萨蛮（拟古）

　　蒹葭风外烟笼栁，数疉遥山眉黛秀。微雨过江来，烦襟为一开。沙边临望处，紫燕双飞语。举酒送飞云，夜凉愁梦频。

　　水调歌头（中秋）

　　砧声送风急，蟋蟀思髙秋。我来对景不学，宋玊解悲愁。收拾凄凉兴况，分付樽中醽醁，倍觉不胜幽。自有多情处，明月挂南楼。怅襟懐，横玊笛，韵悠悠。清时良夜，借我此地倒金瓯。可爱一天风物，遍倚阑干十二，宇宙若萍浮。醉困不知醒，欹枕卧江流。

　　渔家傲（金山）

　　昔日丹阳行乐里，紫金浮玉临无地。宝阁化成弥勒世，龙宫对，时时更有天花坠。浩荡一天秋水至，鲸鲵鼓鬛连天沸。员峤岱舆更屃赑，无根蔕，莫教龙伯邦人戏。

　　丑奴儿（见白髪）

　　踟蹰山下濡须水。我更委它，物阜时和，迨暇相逢笑复歌。江湖楼上凭栏久。极目沧波，天鉴如磨，偏映华簪雪一窝。

　　满庭芳

　　绍圣甲戌暮春与周仁熟试赐茶书此乐章中岳外史米元章书

　　雅燕飞觞，清谈挥坐，使君髙会羣贤。宻云双凤，初破缕金团。窗外炉烟自动，开瓶试，一品香泉。轻涛起，香生玊麈，雪溅紫瓯圆。

　　娇鬟，宜羙盼。双擎翠袖，稳步金莲。坐中客翻愁，酒醒歌阑。点上纱笼画烛，花骢弄，月影当轩。频相顾，余欢未尽，欲去且留连。

　　减字木兰花（涟水登楼寄赵伯山）

　　云间皓月，光照银淮来万折。海岱楼中，拂袖雄披楚岸风。

　　醉余清夜，羽扇纶巾人入画。江远淮长，举首宗英醒更狂。

　　同前（展书卷）

　　平生真赏，纸上龙蛇三五丈。富贵功名，老境谁堪宠辱惊。

　　寸心谁语，只有当年袁与许。归到辽阳，玉简霞衣侍帝傍。

　　点绛唇（示儿尹仁尹智）

　　莘野寥寥，渭濵漠漠情何限。万重堆案，懒更重经眼。

　　儿辈休惊，头上霜华满。功名晩，水云萧散，漫就邮亭看。

　　阮郎归（海岱楼与客酌别作）

　　双双鸳鹭戏萍洲，几行烟栁柔。一声长笛咽清秋，碧云生暮愁。

　　钩月挂，绮霞收，浦南人泛舟。娟娟何处烛明眸，相望徒倚楼。

　　蝶恋花（海岱楼玩月作）

　　千古涟漪清絶地，海岱楼髙，下瞰秦淮尾。水浸碧天天似水，广寒宫阙人间世。

　　蔼蔼春和生海市，鳌戴三山，顷刻随轮至。宝月圆时多异气，夜光一颗千金贵。

　　诉衷情（献汲公相国阁）

　　薫风吹绽满池莲，晩云楼阁鲜。绣合华堂嘉会，齐拜玉炉烟。

　　斟羙酒，奉觥舡，祝华筵。宜春耐夏，多福庄严，富贵长年。

　　同前（思归）

　　劳生奔走困麄官，揽镜鬓毛斑。物外平生萧散，微宦兴阑珊。

　　竒胜处，每凭栏，定忘还。好山如画，水遶云萦，无计成闲。

　　鹧鸪天（献汲公相国寿）

　　暖日晴烘候小春，际天和气与精神。灵台静飬千年寿，丹灶全无一点尘。

　　寿彭祖，寿广成，华阳仙裔是今身。夜来银汉清如洗，南极星中见老人。

　　同前（漫成）

　　云液无声白似银，红霞一抹百花新。伤多莫厌频频劝，一片花飞减却春。

　　蜂翅乱，蝶眉颦，花间啼鸟劝游人。人生无事须行乐，富贵何时且健身。

　　浪淘沙（祝寿○新添。见英光堂帖）

　　祝寿庆生申，德日维新，期頥眉寿寿长春，五福三灵禄永永，长寿仙人。遐算等庄椿，（阙）徳康宁，年年欢会笑欣欣，岁岁仰依（阙）寿域，彭祖广成。  
　 
卷六

　　○序

　　九隽老会序草（十老会后更名曰：耆英。又名真率。元丰间，章岵守郡与郡之长老游从，各饮酒赋诗。时，余以杭州从事罢官，经由为作序曰：

　　中散大夫河间公，清德杰气，为时老成。髙谊劲节，缙绅所仰。静鎭呉国，四周星纪。威孚惠洽，讼庭晨虚。乃辟郡斋，会九隽老：

　　惟内阁清河公——神宇轩抜，德章昭融，名威西夏，勲书册府。

　　正议大夫广平公——秀质孤映，清标迈远，郁建功利，焕于汗青。

　　太中大夫濮阳公——冲襟爽澈，淑质端清，积厚施衍，父子显荣。

　　朝议大夫清丰公、朝议大夫彭城公、朝议大夫徐公、朝议大夫郑公——并，道韵虚旷，内德淳耀，或中台耆彦，或四方肤使，出处有裕，始终一德，恺悌爱利，布在世间。

　　承议郎崇君、奉议郎黄君——素行洁修，乡闬标凖，早解簪绂，仕路式瞻。或颀颀硕德，天赐难老，貌若辽鹤，言为龟鉴。于是羽觞屡酬，雅章迭作。叙懐感遇，乐时休明。顾眄之间，穆如清徽。薫如太和。

　　夫，学本美身，仕欲行志，名节既立，荣利后之。若诸公，积储渊深，未极经纬而不茍于得。进退从容，千禩可垂，后生仰止。

　　以襄阳米芾，倦游四海，多与宾寮刻绘，既传属为序引，呜呼！乐道人善，君子有之，顾芾何堪，忝于承命。

　　谨序

　　正六译《波罗蜜经》序

　　佛性火，火炼矿而成金，其刚无物踰，其精不复矿。精如是，故况定；刚如是，故况慧；能慧而定，故来者破，破者妄也，万法是也。不破者，真也，一法是也。真妄不立者，金刚是也。故我大能仁，悯浩刼之奔沉，悼万世之迷执，昧自度之顿悟，逐小果之滞念。故以无说为说法，非身为大身，无所证为得菩提。非具足见如来相，慧剑犀利，天魔屏踪，永断灭于言余，存真如于不动。诸相离，则凡夫超圣；纎疑动，则苦海长沉。受记以来，天人加护。顾六译之障妙，憎百义之晦微。一扫诸尘。洞见全体。欲示同志，刻而传之。

　　○记

　　仰髙堂记

　　无为军宇北有射堵曰“北极帝君”。射家所忌，多折弓损指。夫南者，太乙所照。又东西理也。大泽气蒸，则害弓矢，积雨败堵。主者请缮，余初撤不急。不知峩者、岌者、峻者、迤者之在后也。其成也。交契于天真，仰止髙山，景行前修，合于小雅。后之君子，岂以彀者、的者、铮者、镗者，以易前四者乎？

　　崇宁乙酉老守楚米芾记子尹仁篆题

　　涟水军唐王侍御庙记

　　易曰“地中有山。谦。”淮海维扬之浮山顶，见于城隍庙，足是其象。不然，则大江凭陵而下，无物碍也。又曰“山下有泽。咸。”海岱维涟之郁堤山在长淮，底是其象。渔者巨网，足悬铁，引之间，得石随水如得鱼，至岸，或百夫乃举。非其势截然长千里，郁然为堤以捍海，则吞淮而西，孰可御也！

　　大山大泽，神明之封，而郁堤之山，唐侍御王公主而祠之。夫百神受职于帝。帝曰“尔，义方节，义所婴挺单寡，力折奸逆臣，宜主是山，以捍巨海。”不然，曷以寥寥四百年，英爽如一日，弭灾捍患，父母此邦也。

　　绍圣丁丑，丹阳米芾，窃席是邦，政不中民，夏旱四月晦，斋戒请雨。翌日，雨降浃尺，方惧应之速，惕惕益料政僻，弗契于神，灾且随至。父老海客，载沉水百两诣牙门，曰“神应。公其谢雨于神”。余答曰“神，父母汝乆矣”。于是斋一日，出郊耆穉，万人以从。萧芗满宇，薫燎达天。一人跽曰“某为堂”。一人跽曰“某为庑”。已而庙成。翼翼殖殖，威仪肃然。正宁位神，东室位贤母。西室位宋小君。尊卑有叙，神明安穆。维侍御竒节卓行，着于史氏，播在乡曲；其感通之妙，纪于“叅知政事髙绅翰林学士”王禹偁、“端明殿学士”钱明逸、“虞部员外郎”胡若，此得略也。方是时，四民列古今之绩，请额于朝。芾且薫濯笔砚，以俟制诏，为公表焉。

　　净名斋记

　　带江万里，十郡百邑，缭山为城，临水为隍者，惟我丹徒。重楼参差，巧若图刓。地灵极倪，而云霞出没；星辰挂腹，而天光不夜。髙三景小万有者，惟吾甘露。东北极海野，西南朝数山者，谓之多景。然台殿羽张，宝堵中盘，五州之后，与西为阻。若夫，东眺京岘，西极栖霞。平林坡陀，淮海之域；远岫隠见，滁泗之封。洪流东折白沙之云涛如线，大碛南絶中澪之屃赑蔚起。笮山之隙，岧嶤双耸；五州之外，崚嶒千叠。黄鹤宝势，珠捧于豆；长山异气，龙矗于天。晨曦垂虹，时媚于左；长庚纎月，每华其右。千林霜落，万岭雪饶。春郡于西郛，而秋留于南岩者，惟吾净名。

　　天下佳山水固多矣，在东南，则杭，以湖山障其境。洪，以西山弥其望；潭，以岳麓周其区。皆一山也。而望两邦，逮穷荒，迢逓发周羽皇之叹者，有之矣。百川汇流而赴北，既浚既渊，亦沃亦荡也。多山引岭而趋东，且列且驱，各羣各丑也。

　　吾斋在万井之中，半天之上，乃右巻而一揖焉，此其所以得山川之多，而甲天下之胜也。至若，水天鉴湛，而博望弭槎；葭苇榔鸣，而詹何投饵。洪钟动而飞仙下，疾飙举而连山涌。地祇听法，水怪效珍，或，鹏云压山，海气吞野。纎云漏月，清籁韵松。兜罗宻而灵光生，阴雾合而大霆走。瑰竒忽怳，又不可得而详言之。

　　襄阳米芾，字符章，将卜老丹徒，而仲宜长老，以道相契会。内阁蒋公颕叔以诗见寄，云:

　　京尘汩没兴如何？归棹翩翩返薜萝。

　　尽室生涯寄京口，满床图籍锁岩阿。

　　六朝人物风流尽，千古江山北固多。

　　为借文殊方文地，中间容取病维摩。

　　于是，宜公以其末句命名余居，亦冀公之与余同此乐也。余今来也，岁时在其间去也。自笔藏为图念老矣，无佳句压其胜。后之登吾斋，览吾胜者，得不为吾赋乎。

　　元符纪元八月望日涟漪郡嘉瑞堂书

　　明道观壁记

　　大中祥符既降，（阙）天子本尊祖之义，范金为容，奉于玊清髹木之式，安于明道，背负干冈，面奠大丘，坤震两山，左盘右纡。浊■〈氵迅〉清演二流,前媚起坎朝巽。美哉吉土。后八十三年，观宇隳，徒弗虔，吏弗视，壬申八月，伻图以请，明年九月，始得钱三十万。乃完。

　　元佑甲戌正月五日令臣芾谨记

　　章圣天临殿记（新添。见羣玊堂帖）

　　章圣天临殿者，“真宗膺符稽古成功让德文明武定章圣元孝”皇帝之御座也。炜哉！建隆根滋，雍熈干挺。祥符之后，蔚然垂阴。太平休气，被于无垠。天子于是讲汉唐之弥文，绍帝王之絶业。升岱报天，临汾礼地。问道泰清，旋轸兴王，肆觐省方，六飞还都，勾陈络跸，建杓弭车，重瞳天临，绣黼下照，庆赐是邑，此其所也。已而，云气常绕，神灵宻卫，天屣有响，皇威凛然。及臣之至者，八十三年矣。方今，加惠万灵，蕃字育养，以增方来之隆，而欲追已，覩之盛臣。芾于是丹垩其上，兾修封之后，有是举也。谨刻石以俟。令臣芾谨记。

　　○赞十三首

　　书法赞

　　去颜肉，增褚骨，发天秀，助神物，敢窃议，增骨突。

　　十六罗汉赞。

　　巍巍释能儒，十六大果士。每于垢浊世，见此无相身。追貌自楚工，磷玊妙呉匠。种种出道韵，二幻与佛同。在处为道场，五浊化净土。

　　法云佛国禅师白如来真赞

　　频瞻玊座，再奠金田，一般獦獠，敬备人天，不落此相，莫下名言。

　　李邕帖赞（并序）

　　右，唐秘书李邕“字泰和”，《书光王琚“元宗皇帝之子、濮王峤太宗皇帝之曾孙”》，故紫微舍人石昌言所藏。元佑丁卯过甬上，遇紫微孙夷庚“字坦夫”，以张萱六画、徐浩二古帖易得。尚有《厉少府求地黄帖》、《白麻纸》在石氏坦夫。幼安长子书画，号翰苑林，苏子瞻为之序。此帖飘纵，后帖严谨。予欲此帖，坦夫惜不与。幼安程夫人于户间，使以归余焉。六月甲申，南都舟中，装赞曰：

　　蓬（阙）皇皇，才髙气方，张说妬善，杜甫扬光，子敬储逸，僧虔与详，润分玊莹，秀溢春芳。

　　晦堂心如来真赞

　　此是晦堂，更无佛祖，百尺竿头，谁敢进步，无限众生，为此老误。误不误，陜府铁牛跳出土，两脚搥胷呌寃苦。

　　王谢真迹赞（有序）

　　家藏晋王谢真迹五轴。唐文皇而下名书甚众。王谢帖，唐梁御府物，玺跋宛然。每开卷使人目动神惊也。尝作谢公赞云。

　　山林妙寄，岩廊英举，不繇不羲，自发淡古，有赫太帝，天造翰艺，末下龙迹，震惊天地（有我太祖跋也）。

　　唐文皇手诏赞（有序）

　　余以右军帖于王晋卿家易唐文皇手诏，因赞之曰：

　　龙彩凤英，天开日升。亟戡多难，力致太平。云章每发，目动神惊。

　　王畧帖赞

　　昭回于天垂英光，跨颉歴籀化大荒。烟华淡浓动彷徉，一噫万古称天章。鸾夸虬引鹄序翔，（数字皆有此形势）洞天九九（八十一字）通辽阳。茫茫十二小刼长（自晋至今十二代），玺完神诃命黻藏。

　　欧阳询《度尚》《庾亮帖》赞（有序）

　　右，“唐弘文馆学士兼太子率更令银青光禄大夫渤海县开国男”欧阳询“字信本”书《度尚帖》。

　　元丰己未，余官长沙，获于南昌魏泰《庾亮帖》。

　　壬戌岁，过山阳，获于今中散大夫锺离景伯，各着半，古印适合缝文，曰“清河图籍之印”乃昔一书也。

　　究延平之化，岂不有神参孔壁之遗？孰云“致误”？元佑庚午，冬至萧闲外舍装。赞曰：

　　渤海光怪，字亦险絶。真到内史，行自为法。庄若对越，俊如跳踯。后学莫窥，遂趋尫劣。

　　王献之《苏氏宝帖》赞（新添。见英光堂帖）

　　右，《苏氏宝帖》，故连右军《快雪时晴帖》，元丰甲子获于子羙、子志。东探玄子，国老孙也。印二分在《快雪帖》合缝，四角亦有褚氏印。崇宁元年五月十五日，易跋时，甘露下吾家宝晋斋，碧梧廿本。

　　猗太宰秀，当代灵襟。踈冲韵迈，一笔落两。行带云龙，廷走百怪。惊电掣断，兕快盘偃。蹇意无在，藐百川会。北海人那，知冠千载。

　　褚摹《右军兰亭燕集序》赞（有序）

　　右，米姓秘玩，天下《兰亭法书》第一。唐太宗获此书，命起居郎褚遂良、检校冯承素、韩道政、赵模、诸葛政、汤普澈之流，模赐王公贵人，着于张彦远《法书要録》。此轴在苏氏，题为“褚遂良橅”。观其意，易改误。数字真是褚笔，皆率意落笔。余字皆钩填，清润有劲，秀气转折，毫铓与真无异。非深知书者所不能到。世俗所收或肥或瘦，乃是工人所作。正当以此本为定。壬午六月九日，大江济川亭，舣舟宝晋斋，艎对紫金浮玊羣山，迎快风消暑重装。

　　耀耀客星，岂晋所得。养气泉石，留腴翰墨。戏着谭标，书存马式。郁郁昭陵，玊盌已出。戎温无类，谁宝真物。水月何殊，志专用一。绣缫金鐍，瑶机锦綍。猗欤。元章守之勿失。

　　王右军《穉恭帖》赞

　　混沌破，龙蛇出。大荒子，鼓神物。纵怪变，造怳忽。起洪水，稽天骨。大道惊，戮狂勃。时蛰引，无惮率。神禹符，镇罅窟。

　　黄龙真赞（新添。见英光堂帖）。

　　的的曹溪一点开，从兹驴足踏尘埃。黄龙若不三玄接，争得东林八转来。

　　○偈

　　临化偈

　　众香国中来，众香国中去。人欲识去来，去来事如许。天下老和尚，错入轮回路。

　　○铭

　　坐石铭

　　进退有命，去就有义。仕宦有守，远耻有礼。翔而后集，色斯举矣。

　　章圣天临殿铭（新添。见英光堂帖）

　　五伪既扫，真符锡宝。晏晏太平，物茂人好。告岱垂统，省方呼宋。天步所及，泽浃植动。我先大夫，颁庆观酺。平箱载酒，号太平输。帝功不载，衍衍衎衎。年流忍住，臣职司护。不扫不污，下有帝武。宗岳极坤，穹碑触云。祖烈耀焞，留俟后昆。陛下承业，万国一摄。德广翕协，穼文可法。颂碑瑑牒，臣笔日渉（在雍丘，壬申岁制）。  
　 
卷七

　　○碑

　　真宗大中，祥符甲寅，封润州焦山大圣——焦公明应。公，名光，字孝然。

　　汉髙阳侯蔡邕赞曰“猗欤，焦君！尝此玄黙。衡门之下，栖迟偃息。泌之洋洋，乐以忘食。鹤鸣九皋，寅亮帝侧。乃征乃用，将受衮职。昊天不吊，哲人遘慝。不遗一老，屏此四国。如何穹苍，不诏斯惑。惜哉朝廷，丧斯旧德。恨此学士，将何法则。”

　　汉维既絶，焦公同德。作者孔圣，复生不与易也。去一千三百年，英灵炳然，感通着于祥符；圣制穆如，素履详于魏史。

　　芾尝铭曰：

　　水清石白，焦公之宅。妙道谁测，能语而黙。俟河之清，乃通帝夣。殖殖瑶坛，万灵是拥。眄馨远浊，以祚道宋。公德不荤，客必茹素。拥徒驾御，必以风雨。明德感神，神应可呼。勒铭津涂，以肃薄夫。

　　惟公为神主，虽久护佛正法，肇自梁室，崇宁膺厯。元圣当天，忠直充朝。道化周行，四海同文。五纬不愆，百嘉生柔。

　　惟深禅师，开大法席。披蓁易朽，作新是宇。金地宝构，千五百架。东南信士，报上及亲捐金供宝，不可胜数，天人咸嘉。

　　大縁用立，恍然化人之居。金鳌负背，出于海上。来者如入，净土兜率。威摄精进，脱弃尘葆。师于髙广坐中，作狮子吼，度得度者，如佛在时。

　　芾，自基讫成，目覩其事。赞曰：

　　古佛留法度大心，种种威摄现胜相。

　　大心众生摄威德，求度倾身及众宝。

　　冥阳咸会精诚通，正法是归大缘集。

　　我今稽首佛陀僧，永奠海山作津筏。

　　我今稽首明应公，永护宝车炳威德。

　　悉化大心依净土，一世咸如今佛日。

　　三光不愆四序调，主圣臣忠载万亿。

　　五谷蕃生土地肥，万灵常跻仁寿域。

　　颜鲁公碑阴记

　　鲁公为卢杞所忌。李希烈反，杞首议遣公，谏者甚众。德宗问杞。杞对曰：

　　真卿，朝廷重臣，忠义闻天下，谁不慑服？臣尝父事之。今遣，使不为贼，惮则辱国。纷纷之言，岂足听！陛下当自断之，无惑众议。

　　德宗不能夺，遂遣之。人知公不还矣，亲族饯于长乐坡。公既饮，乃跃上梁跳踯，谓饯者曰：

　　吾昔，江南遇道士陶八八。得刀圭，碧霞饵之，自此不衰。尝云“七十后有大厄，当会我于罗浮山。”此行几是欤？

　　次汜水，怳遇陶，笑谓曰“吉！吉！”指嵩山而去。后，公死于贼。贼平，家人启瘗，状有金色爪髪，皆长如生人，归塟偃师北山先茔。后有贾人，至罗浮山，遇二道士奕，即而观之。问曰“子何所来？”贾人曰“洛阳”。其一笑谓曰“幸托书达吾家”。贾人许诺，即札书付之。题曰“付洛阳偃师县北小颜家”。及往访之，则茔也。守塜苍头识公书。大惊问状，皆公也。因与至其家，白之家人，大哭。卜日开圹发棺，已空矣。呜呼！杞欲害公之人而不能害公之仙也。希烈、杞等，贼耳。贼之杀人有常刑，公死，且不朽。又况仙耶？

　　元佑三年九月，余游呉兴，适覩郡人新公之祠，因得谒拜。公像，其英气仙骨，凛然如在。尝阅《洛中纪异》，载公前事。考史所载，杞拜公于中书，与对德宗之言，奸人表里，无忤则公之仙，复何疑焉。公之大节，纪载甚多，而论次于林公之文为备，固已“激忠义之頺风，沮阴邪之羞魄”。至仙真事，吾又以刻于碑阴，以贻续仙传者。

　　襄阳漫仕米芾记并书

　　戴公之碑（崇寜甲申文）

　　南宋隐士戴颙，字仲若。父逵。遐作髙蹈，不婴晋，故栖宅山林，腐臭轩冕，君皎皎之操，履其遁身，皇皇辟君，莫得师臣，百辟乡风，薄夫用敦，神超之后，女子舍宅，八百年间，依律净住具。梁简文皇帝撰碑，凛凛神爽，以时来舍。山有北庵，多乐禅寓，戒或不严，毒螫立至。岂徒憍陈之护法，葢亦山祇之禀，戒我之枌，榆实公故，山想清凉之尝，枕对蕙帷其如在。乃刻正石，用诏来古词曰：

　　猗猗嗟嗟，皎皎戴君，錬丹超神，晋故汤火沸，濯清泉冷滨，我来八百后，坐石不扫尘。不扫尘，公来下，唳鹤吟猿朝复夜。

　　露筋之碑，天地之间，虽大体：阳况君子，阴比小人，而五行交相为功，各有正位。其龎杂者，亦交处于阴阳之间，葢乱臣贼子之所禀，妇人女子之所羞。虽其粉饰（阙）时班，域圣贤明，未即察而阴谴，亦不旋踵，则泽国之女，噆肤露筋，不就有帏之子氏，不显于一时，祠方揭于千古，庸夫庸妇之所传，称有如昨日，是幽显之所共信，而古今不可得而议者，然则，伯夷叔齐之节，不必俟圣人万世，所自知明矣。

　　绍圣元年十月中，岳外史米芾东归，道过其下，刻石赞曰：

　　王化行猗盛江汉，叔运煽猗人伦乱。

　　一德彦猗昭世典，情莫转猗天质善。

　　楚泽湎兮云木偃，炜斯囝兮日星建。

　　天衣懐禅师碑

　　佛以一法接二乘，离则法生，合乃法尽。拘法则小作游戏，去法则大用纵横。是以二乘有果，果自念生，一法无殊，殊因惑起。不昧因果，则法存性在；不证因果，则法灭性空，故大能仁，去罪忘心，留果不证。去罪忘心，故恶生无所；留果不证，故异类可行。所以寒影对空，红炉点雪，如如不动，全体相呈者也。

　　雪窦禅师，释迦正宗，仁铣巨派，有嫡子义懐者，温州乐清陈氏。以渔为业，母夣星陨于庭，因而有娠，生而异禀，每求出家，欲往投师，神先告夣，曰“法王来也”。翌旦师至，众遂异之。尝在双林听讲经，至“应无所住而生其心”，师乃问曰“既无所住，何处生心？”讲师叹曰“此非义学所，解汝必大禅宗，速须求度。”遂诣京师，景徳寺落髪，于稠人中遇言法华，抚师背曰“云门临济去”。已而一钵游方，诸方毕到，头角既露。将徒已多远就显公，请执下事。尝入室，显公曰“恁么也。不得不恁么也。不得恁么不恁么。”总不得，师拟对，显公便打推出。翌日天寒，水桶堕地，豁然大悟。通身汗流，遂入室投机，显公觉师举止异常，向前掬定，叫贼。师两手托开，珍重便去。至翠峰，开堂出世，曰“鴈过长空，影沉寒水，水无流影之心，鴈无遗踪之意。若能如是，方解向异类中行。”显公闻之，令书于塔下，曰“此大吾宗矣”。

　　时琅琊觉禅师并主化大行。尝指学徒曰“懐公古佛，试知问看。”一旦示疾，山谷昼鸣，林木夜吼。乃语门人智才曰“吾今行矣。”仍作颂曰“红日照扶桑，白云在华岳。三更过铁围，拶折骊龙角。”智才曰“此外如何？”师扣枕三下，推枕便行。住世七十二年。僧居五十四腊，时治平元年九月二十二日也。

　　若夫，哲人斯萎，四众失恃，十八变已，三昧火生，坚固堕空，窣堵涌地，皆常迹也。何足道哉。凡住楂林、天衣等八刹，其接物利人，忘身忍辱，既得古佛之密印，皆极如来之善行。所谓万缘无漏，故得四众归心，王臣护持，天人瞻仰者也。

　　嗣法者不可胜纪。一旦，师孙仲宣，会集云逰衲子，林下相逢，谓襄阳米芾曰“如来数百千言皆真实，谛假托一语人有眼目。葢道缘伪丧，派逐滥澌，各道所闻，请书乐石。”芾曰“然”。南岳二碑，曹溪四碣，备述厥德，稽首讃曰：

　　稽首皈依无上尊，清净圆满千亿化。三身俱现立法祖，一法不立即如来。

　　示现有渐縁慈悲，慈悲本不为佛祖。佛祖不立无皈依，所以三身开后觉。

　　寥寥千古古佛远，堂堂此身即古佛。众生不昧本来心，此是古佛行住处。

　　○墓表

　　乐圃先生墓表

　　乐圃先生，呉郡朱氏，名长，文字伯。原光禄公之子。十九岁登乙科。病足，不肯从吏趍，筑室居郡乐圃坊，有山林癖。著书阅古，乐尧舜道，久之，名称蔼然，一郡向服。郡守监司，莫不造请，谋政所急。士大夫过者，必奔走乐圃，以后为耻。名动京师，公卿荐以自代者甚众。天子贤之，起为本郡教授，以为未广也。起为国子先生，以道授多士，未几，擢东观，仍兼枢府属。元符元年二月丙申，遘疾不禄，享年六十。子耜，杭州盐官，耦耕举进士，以六月塟至徳乡，从光禄之茔。

　　先生道广，不疵短人，人亦乐趍先生。势不在人上，而人不敢议，葢见之如麟凤焉。方擢，欲使大施设，而命不假，朝野惜之。

　　著书三百卷：《六经有辨说》、《乐圃有集》、《琴台有志》、《呉郡有续记》。又着《琴史》，其序略曰“方朝廷成太平之功，制礼作乐，以比隆商周，则是书也。”岂虚文哉！此先生志也。至于诗书艺文之学，莫不骚雅造古。死之日家徒藏书二万卷。天子知其清，特赠缣百匹。呜乎！先生可谓清贤矣。余昔居郡，与先生游，知先生者也。

　　表曰：

　　穷达有命，出处有时。司出处者，非命而谁。

　　时与命违，士能不出。出而无命，熟稔于时。

　　升公之堂，理公朱丝。清音不改，乐圃松（阙）。

　　呜呼哀哉！

　　○题跋

　　跋《快雪时晴帖》（今《戏鸿堂法帖》中所刻，或后人妄益）。

　　右军《快雪帖》，见张彦远《法书要録》。本朝叅知政事苏公太简家故物。唐赐魏丞相征，故有郑公之印。后又传于褚遂良，故有褚氏印。苏才翁子羙有跋，及国老押署。一日驸马都尉王晋卿借观，求之不与，已乃翦去国老署及子羙跋，着于摹本，乃见还。因详録得之之自米芾审定。

　　跋褚模兰亭帖

　　右，“唐中书令河南公”褚遂良“字登善”临“晋右将军王羲之”《兰亭宴集序》，本朝丞相王文惠公故物。辛未岁见于晁美叔斋，云“借于公孙。”辛巳岁，购于公孙巘。黄绢。幅至欣字，合缝用证。摹本“僧”字果徐僧权合缝书也。虽临王帖，全是褚法，其状若“岩岩，竒峯之峻；英英，秾秀之华。翩翩自得，如飞举之仙；爽爽孤骞，类逸羣之鹤。蕙若振和风之丽；雾露擢秋干之鲜。肃肃，庆云之暎霄；矫矫，龙章之动彩。九奏万舞，鹓鹭充庭，锵玉鸣珰，窈窕合度，宜其拜章，帝所留赏群贤也。”至于“永和”字，全其雅韵，“九觞”字，备着其真，“标浪”字无异于书名，“由”字益彰其楷则。若夫，临仿莫称于魏晋，赏别不闻于欧虞，信百代之秀，规一时之清鉴也。

　　壬午八月廿六日宝晋斋舫手装襄阳米芾审定真迹秘玩

　　跋谢安石帖

　　右，“晋太傅南郡公”谢安“字安石”书“六十五字四角开元小玺御府书”也。永存珍秘印，入唐相王涯家。翰林之印，建中御府所用。更兵火水土之刼者，八百年歴代，得以保之，必有神护。元佑中，见《晋十三帖》于太师李璋第，云“购于侍中王贻永家”。太宗皇帝借其藏书模阁帖，但取郄愔两行。余王戎、陆云、晋武帝、王衍及此谢帖。谢万帖共十二帖，皆不取模版。

　　余特爱此帖，欲博以竒玩，议十年不成。元符中归翰长蔡公。建中靖国元年二月十日以余笃好，见归余，年辛卯，今太岁辛巳，大小运丙申、丙辰于辛卯月辛丑日。余生辛丑日丙申，时获之，此非天耶？

　　米芾记

　　跋李邕帖

　　右，“唐秘书监”李邕“字泰和”墨迹五十字。易于吕文靖丞相家。户部尚书穉卿之孙端问有三帖：第一帖有张子有字，墨淡昏。第二帖有缙云字，纸掲损。此第三帖也。精彩动人，墨渴笔劲，想运笔神助。

　　丁丑岁涟漪郡斋手装

　　跋王右军帖

　　右，“晋金紫光禄大夫右将军会稽内史”王羲之“字逸少”《王畧帖》，八十一字。入梁唐御府，已见陶谷跋。末全印及首半印，曰“永存珍秘唐相王涯印”也。自五代由陶入郑，郭亦见全跋。至本朝，入参知政事苏太简家，以墨妙笔精印、苏氏印、国老武功图书、许国后裔等印，国老才翁题。为卞舜宾子澄“字通渊”、为尚书郎孙之纯“纯之妻，李丞相嵩之后”，弟纁“字彦益，余姻家”累年约为购。会余《使西都》帖，自杞至元，约白金一笏。当语宗正，仲袁“字君发”遂力以十五万购之。李不许，且曰“米，亦姻家也。”即以十五万取则以归米，迨使还如约。然已使庸工拆背翦损矣。昔梁武不收慰问帖，唐文虽收，尚别卷，非慰问者，无此贞观印，但开元入御府尔。古今印跋完备，有传授之绪。吾阅世一（阙）老矣，信天下第一帖也。

　　崇宁癸未季春九日玉堂竹斋手装

　　跋晋贤十三帖

　　右，本朝参知政事苏太简所藏。丙寅岁得于集贤国老孙秘阁子美子、志东。志东好事，与余家通书画。上着“邳公之后四代相印”、“苏氏字印”。太简被太宗遇，使弟国簿收书画，三等赐予甚多，公卿之家无出其右。此尤著名者，绍圣中重装，翰林蔡元长既跋印。以今翰林印，副车王晋卿，借去剪下元长所跋，着他书轴，乃见还，其上故印存焉。

　　元符之元涟漪瑞墨堂题

　　跋羲献帖

　　柳诚悬得《大令之书》于太宗，卷首连于大令之后，可以鉴矣。复得右军两行反，谓《又一帖》，是误以羲之为献之。又尝见跋冯当世《西升经》，实非颜禇能书。未必能别，犹欧虞之于唐，以书名天下而不任识书。魏郑公无书名，乃同褚遂良为贞观书证。凡经贞观收者，后世以为无伪。识者以此为鉴。

　　癸未玊堂竹斋太常博士米芾记

　　跋唐模帖

　　开元御府大中、建中、弘文，皆收搨。黄金白玊，虽至宝器，毁之则再作，何代无工？惟书落笔，虽自再写，亦不可复得。搨而藏诸，何陋之有。第一帖，右军阁帖有而无及谢侯字，第二及末，桓温帖，世未有别本。

　　涟漪郡嘉瑞堂元章记  
　 
卷八

　　○杂着

　　论书格

　　唐末书格甚卑，惟杨景度行书与颜鲁公“壁拆、屋漏”同意。王荆公文尝谓此书“意之所至，笔之所止则已，不曳以就长，促以就短。”信斯言也。

　　楚国米芾钱塘官舍书

　　书祥瑞

　　黄帝以圣德治天下，景星见。其星如半月于中天，自晓没于南极。

　　帝尧——百兽舞，凤凰翔，廷生五色瑞芝。民之子八元老人，击壤而歌之。

　　帝舜——庆云现寿星，在弧南极，常于秋分之际，现于景，春分之旦没于丁，天下承平，万姓乐业，四海晏清。

　　书吕溱事

　　溱字叔济，扬州江都人，举进士第一，为人精敏过人，辨讼无不决。初授将作监丞通判亳州。累迁秘书郎直集贤院知苏州。未几，除度支三司判官同修起居注坐预进奏院。苏舜钦燕饮事出知蕲州，复歴楚舒二郡。

　　叔济平居，不接士大夫，留意于阴阳文字，精大数，未几拜侍读学士知徐州。上赐宴于资善堂，上令内侍喻溱曰“此会特为卿设，可尽醉也。”溱为人简倨，每接宾客，语不过数言而已。时人目为七字舍人。性复骄豪，后除龙图阁，讼无不立断，故豪强慑畏之，京师翕然见称，由此上益眷遇之。

　　后因职事奏对，上曰“卿有疾色，何耶？”对曰“无疾。”上曰“宜勉以近医药。”溱退，甚自疑，未几疾作，上章辞府事，拜枢密直学士提举，醴泉观使中使，挟御医诊视，赐三万缗。不久而卒，赠礼部尚书，上手批付中书曰“溱立朝最孤，事君之节，絶迹权贵。故中废者十余年，无人肯为达之者。朕近亲擢领要务，颇着风绩，今忽沦亡，甚可嗟悼，可常赙之外，量与优给，及一行葬事，官为办集，庶示将来，以励臣节。”

　　元丰二年暮春之初米元章书

　　题持古良医妙技（二十六条并不标题）

　　华陀反死回生。俞氏剖腹视病。张氏隔肤视膜。斯同道也。

　　向与一相识（阙）横粘，如是卷如何。许南叔善为令。政声流于邻壤。

　　右军《快雪时晴帖》真字在苏志东房，今居呉郡。

　　张颠书贺八，清鉴风流，千载人也。帖凡七纸，苏太简家物，液献章子厚也。

　　赵子立收笔阵图，前有右军真迹并笔様手势图，后为章子厚取之，使呉匠制，甚入用。今，呉有其遗制。近知此书在章持房下。

　　晋画古贤十人，失其名。在苏太简孙之颜，位人间名画也。

　　李重光作此种纸，以供澄心堂用，其出不一，以池州马牙硾浆者为上品。此乃饶纸，不入墨，致字少风神也。

　　枢密林文节观吾家右军书，叹息久之。一日云“贞观印，阁下有一轴，相去五六寸，乃是两枚。亦有相合者，不相当也。”余闻之内愠，不敢发视者月余。一旦忘之，既开，皆不相当。忽悟文节语，即驰告公，曰“使君愈宝重也”。

　　涟水陈生善作重山复岭、古木瀑泉，近世少及，皆若真山，不以雕锼细巧为美。

　　吾老年方得琅琊紫金石，与余家所收右军砚无异，人间第一品也，端歙皆出其下。新得右军紫金砚石，力疾书数日也。吾不来斯，不复用此石矣。

　　汉画龙已如今，则剑饰所刻。头圆者周龙也。

　　蒋永仲作松，赠昙秀。吾题云“撑云既竒倔，怒节更坚瘦。”怒为露也。

　　好事家所收帖有如篆籕者，回视二王，顿有尘意。晋人书帖是也。

　　谢奕之浑然天成，谢安之清迈真宜，批子敬帖尾也。其帖首尾印记多与敝笥所收同，君倩唐氏陈氏之类玊轴古锦，皆故物希世之珍，不可尽言。恨不能同赏。归即追写数十幅，顿失故步，可笑可笑。

　　陆珫，字士瑶，或云“陆统”，有一字如此不识（统一作玩）。

　　武帝书，纸靡溃而墨色如新，有墨处不破。吁！岂临学所能，欲令人弃笔砚也。古人得此等书，临学安得不臻妙境。独写唐人笔札，意格尫弱，岂有胜理。其气象有若太古之人，自然淳野之质。张长史、懐素，岂能臻其藩篱耶？昔归公跋。赵令时，古帖得之矣，欲尽举一奁书，易一二帖，恐未许也。今日已懒开箧，但磨墨终日，追想一二字，以自慰也。

　　学书。谓贵用翰；谓把笔轻，自然手心，虚振迅，天真出于意外，所以古人书各各不同，若一一相似，则奴书也。其次要得笔,谓筋骨皮肉、脂泽风神皆全，犹一佳士也。又笔笔不同，三字三画，异形作意，重轻不同，出于天真，自然神异。又，书非以使毫使毫行墨而已。其浑然天成如莼丝是也。故得笔，则虽细为髭髪亦圆，不得，虽麄如椽，亦偏。此虽心得亦可学。

　　入学之理，先写壁作字，必悬手以锋抵壁，久之必自得趣也。余初学颜，七八岁也。字，至大一幅，写简不成，后见栁而慕，紧结乃学栁金刚经。久之，知出于欧，乃学欧，久之，如印板。排笇乃慕褚，而学最乆。又慕段季展，转折肥美，八面皆全。久之，觉段全绎兰亭，遂并看法帖，入晋魏，平淡，弃锺左而师，师宜官刘寛碑是也。篆便爱诅楚石鼓文。又，悟竹简以竹聿行，漆而鼎铭，妙古先焉。其书壁以沈传师为主，小字大不取也。大不取也。

　　退之云“羲之俗，书趂姿媚。”此公不独为石鼓发想，亦见此等物耳。

　　《名画记》载京兆尹黎干印。曰：黎氏此帖，前后载者是栁书。后一帖半贞观印剪除不去，故不入开元御府。

　　僧权，即《徐谢帖》、《懐珍王帖》，懐充，皆梁武帝书证也。

　　世南呈非虞笔，后人妄添，可洗除。

　　孝先，本朝宰相王曾。也尝跋中令送梨帖。

　　芾。芾名连姓，合之楚姓米，芊是古字，屈下笔，乃芾字。如三代芥芥大夫字，合刻印记之义。元佑中，为左藏隰守刘季孙跋题。

　　刘季孙于从行，八百置得羲献帖。苏轼要芾小研山，不与。季孙遂以此帖来易，与之芾爱帖，许之。王诜借山去已一月。闻欲易帖，渠自欲山，恐易了，遂百简索，不还。至季孙赴任数日，乃还山，无人追及，遂不及易。季孙卒以二十千，其子卖。王防“父知太原”得之。二三年间，以数种好玩，于防处易，不成。季孙为两浙路分司，章惇要，不与。苏轼秦观等有诗题其后。今皆除了润州见时犹在。轼、观、惇等共题书曰“惟辟玊食。夫至玩玊食，非人主则人臣，孰堪之？乃是神物护持，并合归上圣。”

　　呉生画，徧阅一世，未有此比。若入御府，未装间，望假一日使诸生识，世间不复有也。（诸生至今未给食）

　　马唐画，非干笔，少圆润秀气，与芾家天王同。往往，世间此等画，便假名呉生，甚众。

　　○榜文

　　到任榜

　　朝廷深恤下民天性善良，偶縁充役，以期限罪。破伤父母肌肤，使秀民不得宾兴于上。于是以等差使量出钱而复其终身之役，使百姓各各保完臀肤，为良善人。饥荒则赈济缓急，阙乏则借贷与钱粮，百姓无干本加倍利，无流离乡土而衣食给足，国家不以张官设吏，收给为劳，有凶岁倚阁赦放之恩，是隠恤百姓，德泽甚厚，而百姓于是时，所宜兴于行义，不作奸宄盗贼，词讼侵欺，狡恶以犯官司。至于证明理直则受杖，破伤父母肌肤。官司明，则受杖无怨。官司不明，则虽直，误受杖。比至别处，次第论诉，求直得直时，父母肌肤已毁伤，不可复完，使一乡人指为至愚，毁伤父母肌肤为不孝，词讼官司为不良，陷害他人为不仁，同乡并舍结怨，子孙相憎恶，雠害不已，为不智。辜负朝廷。至诚恻怛，爱民使趋善良之意，仆甚惜之。一邦有识，四民之耆者，小学师长，其助仆劝化百姓，务尚和厚，敬长老，勤农桑，救贫困，飬疎亲，省词讼，不欺善良，不兼并窝藏盗贼奸宄犯，禁物保全，人情和厚，然后感召和气，五谷丰登，字养蕃息。

　　六顺晓示

　　父慈谓为人父。伯父叔父爱侄如子。爱他人之子亦如己之子。

　　子孝谓为人之子，孝于父母。伯叔父母如己父母，见他人年髙如父母者，敬之如己之父母。

　　兄友谓爱。伯叔之弟如己亲弟。见他人年幼小者。爱之如己之弟。

　　弟恭谓事伯叔之兄如己之亲兄。敬他人年长者如己之兄，四海之人皆如兄弟。

　　姑仁谓为人之姑，世俗谓之婆，谓之家己之女嫁他人家为妇。能爱养妇如己之女，则妇心孝，生得儿孙亦孝，凌虐妇，妇每生不孝心，生得儿孙亦皆不孝。

　　妇义谓感翁姑之恩。夫之义，夫没不改嫁，不招接脚夫，只事翁婆，如夫在。慈养儿孙长成，娶妇成家，身却受妇儿孙供养。

　　右是人间六顺之事，能感召、时和岁丰、人寿长、家道富、子孙多。或遇朝廷恩赦，则当给赐粟帛。或免身役。旌表门闾。其父不慈、子不孝、兄不友、弟不恭、姑不仁、妇不义，侵犯善良，弃絶恩义是十恶五逆事，便感召、灾害气生、年谷不熟、家破人亡、子孙灭絶，于法则斩绞徒流之罪，遇赦不原。一邦有识。耆老后生，好善之人，务转相训告，渐成忠厚以副朝廷德泽爱养元元之心。

　　论书学（时充书画学士）

　　一太史星厯学小史书画学，自汉隶东观，稽用古籍甚多。多太学所无，欲乞仿古隶，秘书省试经义，附太学文艺并优取自上旨。

　　一书学自祖宗朝句中正杨南仲周越，咸以他官知判书名而已。无职事。自遇圣上天纵悟笔，一贯欲厘。凡格以造髙古縁，珍图名札，必俟心悟笔随，乘兴掞妙，非可课程。或撰列珍图名札，必经天鉴以判工拙，难从外勘当。欲乞于内东门司具，状投进，或非时宣取，乞依太常寺例，用榜子奏报。

　　一如蒙改隶，伏覩旧工部，作七寺监，内空其一位。乞充两学诸色人等。并乞依武学例，秘书省钱不足，以太学钱通给。右取进止。  
　 


