五代春秋 宋 尹沫
　　 


○梁太祖
开平元年四月甲子，帝即位于汴州。戊辰，改元，建汴州为东都，改京师为西都。五月，李思安帅师及晋人战于潞城，思安师败绩。
二年正月，晋王克用薨。三月壬申，帝幸西都，征潞州。丁丑，次泽州，晋人还师。四月丙午，帝还东都。五月，晋人救潞州，破夹城，遂攻泽州。六月戊申，淮南张灏弑其君渥，吴人诛张灏。秦人来寇雍州、同州，刘知俊败秦师于幕谷。八月，晋人来侵晋州。九月丁丑，帝西征，次陕州。十月丁巳，帝还东都。楚人克朗州，杀雷彦恭。
三年正月甲戌，帝幸西都。辛卯，帝祀上帝于圜丘。三月甲戌，帝幸河中。四月，同州刘知俊伐秦，克鄜、坊、丹、延四州。五月己卯，帝还西都，杀雍州王重师。六月，同州刘知俊叛附于秦。辛亥，帝西征，次陕州，刘知俊奔秦。幽州刘守光伐沧州，执其兄守文以归。七月，晋人来攻晋州。乙亥，帝还西都，八月，杨师厚帅师援晋州，晋人还师。十月甲午，帝告谢于圆丘。秦人来侵灵州、陕州，康怀英侵秦，克甯、庆、衍三州。秦人来袭，怀英师败于升平。
四年正月，燕王守光克沧州。五月，邺王绍威薨。八月， 晋人、秦人来侵夏州。庚寅，帝西征，次陕州。九月己丑，帝还西都。十一月，赵王镕、定州王处直附于晋。王景仁帅师北讨，次于柏乡。
乾化元年正月丙戌朔，日有食之。王景仁及晋王、赵人、定人战于柏乡，景仁师败绩。晋师围邢州。二月，晋人帅师侵魏州，杨师厚帅师援邢州，晋人还师。五月改元，南海王刘隐薨。六月，晋人来侵汤阴。九月，帝北征，次魏县。十月，延州高万兴克盐州。十一月壬辰，帝还西都。一年二月甲子，帝北征，次贝州。侵赵，克枣强。进次蓚县，围之。晋人救蓚，帝还师，沧州张万进以地来归。四月己巳，帝遂幸东都。帝不豫。五月甲申，还西都。薛贻矩薨。六月戊寅，皇子友珪弑逆，帝崩于寝殿。杀友文。八月，河中朱友谦附于晋。康怀英帅师攻河中，晋王救河中。十月，怀英师败于白径岭。十一月甲寅。葬太祖皇帝于宣陵。

○末帝 
乾化三年二月，帝即位于东都，诛友珪。西都军大掠，杀杜晓。五月，杨思厚帅师侵赵。十二月，晋王克幽州，以燕王守光归晋阳，诛之。
四年七月，晋人来侵邢州。九月，徐州蒋殷叛附于吴。牛存节帅师讨徐州，吴人救徐州，存节败吴师于城下。
贞明元年正月，牛存节克徐州，诛蒋殷。三月，魏博贺德伦叛附于晋。邠州李保衡以地来归。六月，晋王入魏，以贺德伦归，晋师遂取德州。七月，刘鄩帅师侵晋。十月，诛友孜。十一月，改元。
二年二月，王檀帅师侵晋，攻晋阳，不克。刘鄩及晋王战于元城，鄩师败绩。三月，晋人取卫州、洺州。六月，晋人围邢州。七月，相州张筠逃妇，相州入于晋。邢州阎宝叛，以地入于晋。沧州戴思远逃归，沧州入于晋。晋人又取贝州。盗杀郓州王檀。
三年二月，晋人来侵黎阳。十二月己巳，帝幸西都，晋人来取杨刘。
四年正月，晋人来取郓州。己卯，帝还东都。谢彦章帅师侵晋，攻杨刘。晋王救杨刘，彦章及晋王战，彦章师败绩。十二月，贺瑰杀谢彦章。贺瑰及晋王战于胡柳陂，晋师败绩。是夕，再战，瑰师败绩，晋人遂取濮阳。邠州李保衡以地来归。
五年正月，晋人城德胜，夹河为栅。三月，兖州张守进叛附于晋。四月，贺瑰帅师攻德胜南城，不克。八月，王瓚帅师侵晋。十月，刘鄩克兖州，诛张守进。十二月，王瓚及晋王战于河曲，瓚师败绩。
六年春，河中朱友谦袭陷同州。六月，刘鄩帅师围同州。
九月，晋李嗣昭救同州，刘鄩及晋李嗣昭战，鄩师败绩。
龙德元年三月，赵人张文礼弑其君镕。四月，陈州友能反，师围陈州。七月，友能降，赦之。八月，晋阎宝帅师讨张文礼。十月，戴思远帅师侵晋，攻德胜北城。晋王救德胜，思远及晋王战于戚城，思远师败绩。定州王处直为其子都所废。
二年正月，戴思远侵晋，取成安，遂攻德胜北城。晋王败契丹于新城。二月，晋王救德胜，思远退师。八月，段凝帅师攻晋卫州，克之。晋李存审克镇州，诛张文礼。
三年三月，潞州李继韬以地来附。四月，晋人来取郓州。五月，王彦章帅师侵晋，攻德胜南城，克之。晋师弃德胜北城，保杨刘。王彦章围杨刘，不克。八月，段凝帅师侵晋。十月辛未朔，日有食之。晋王来袭中都，王彦章师败于中都，彦章殁于师。晋师迫京师。戊寅，帝崩于建国楼下。

○后唐庄宗神闵皇帝
同光元年四月己巳，帝即位于邺都。十月戊寅，灭梁。己卯，帝至汴州，诛敬翔、李振。十二月庚午，帝至京师，诛潞州李继韬。
二年正月，契丹来寇幽州。庚申，帝幸河阳。辛酉，帝迎皇太后至京师。二月己巳，帝祀上帝于圜丘。四月，秦王茂贞薨。盗据潞州。五月，克之。十一月癸卯，帝畋于伊阙。丙午，帝还京师。十二月庚午，帝及皇后刘氏幸张全义第。
三年正月，契丹来寇幽州。庚子，帝幸邺都，遂幸德胜故城。庚辰，帝还京师。四月辛亥朔，日有食之。赵光允薨。大旱。秋大水。七月，皇太后曹氏崩。九月，皇子继岌、郭崇韬伐蜀。十月葬皇太后于坤陵十一月蜀王衍降。
四年正月，皇子继岌害郭崇韬于蜀。帝杀弟存又及李继麟。二月，康延孝据汉州拒命。盗发贝州，陷邺都。李嗣源帅师讨邺都。三月，任圜帅师克汉州，诛康延孝。李嗣源入于邺都。杀王衍。乙丑，帝幸汴州，次中牟。李嗣源入汴州，帝还京师。四月丁亥朔，郭从谦弑逆，帝崩于绛霄殿。

○明宗仁德皇帝
天成元年夏四月丙子，帝即位。甲寅，改元。七月，葬庄宗神闵皇帝于雍陵。杀豆卢革、韦说。八月乙酉朔，日有食之。十月，契丹卢文进以众来归。
二年二月，诛郭从谦。三月，荆南高季兴叛。附于吴。卢台戍军乱，房知温讨平之。十月，帝幸汴州。戊子，次京水。汴州朱守殷拒命。己丑，帝至汴州，诛朱守殷。安重诲害任圜。
三年正月，帝在汴州。四月，定州王都拒命，王晏球帅师讨定州。七月，契丹救定州，王晏球败契丹于唐河。幽州赵德钧败契丹于府西。九月，诛温韬、段凝。
四年正月，帝在汴州。二月，王晏球克定州，诛王都。崔协薨。三月庚午，帝还京师。四月，契丹来寇云州。七月，诛毛璋。荆南高季兴顺命，赦之。
长兴元年二月乙卯，祀上帝于圜丘，改元。九月，东川董璋拒命，石敬塘帅师讨璋。十二月，楚王殷薨。酅国公仁矩薨。
二年正月，契丹、突厥率众来归。五月，诛安重诲。十一月甲申朔，日有食之。
三年六月，河决卫州。西川孟知祥克东川，诛董璋。京师大水。七月，吴越王镠薨。八月，湖南马希声薨。
四年四月，夏州李彝超拒命，安从进帅师讨之。夏州不克。八月，皇子从荣为兵马元帅。十月，赦李彝超。十一月戊子，帝不豫。壬午，诛从荣。戊戌，帝崩于雍和殿。

○闵皇帝
长兴四年十二月癸亥朔，帝即位。
应顺元年正月，改元。西川孟知祥拒命。盗杀安州符彦超。三月，凤翔从珂拒命，王思同帅师攻凤翔，不克。从珂举兵向京师，康义诚帅师讨从珂。河中安彦威、陕州康思立叛，王思同殁于师，康义诚以师叛。戊辰，帝逊于卫州。四月壬申，从珂入京师。戊寅，帝崩于卫州。

　　 


○后唐末帝
清泰元年四月庚午，帝即位。乙酉，改元。诛康义诚、朱洪昭、冯赟。丙申，葬明宗皇帝于徽陵。八月，蜀王知祥薨。九月，契丹寇云州。
二年四月，契丹寇新州。六月，契丹寇应州。十月，闽王延钧薨。大饥。
三年五月，河东石敬瑭拒命，张敬达、杨光远帅师讨河东。邺都军乱，逐刘延皓，范延光帅师讨平之。九月，契丹救河东，张敬达及契丹战于城下。敬达师败绩，退师晋安。契丹围晋安。戊申，帝北征，次怀州。延州军乱，杀杨汉章。闰十一月，杨光远害张敬达，以晋安叛降于敬瑭。丁丑，帝还京师。庚辰，敬瑭迫京师。辛巳，帝崩于玄武楼。

○晋高祖
天福元年十一月，帝在太原宫降制改元。闰月庚辰，帝至京师，以幽州及雁门以北地赂契丹。十二月乙酉，帝幸河阳，饯契丹大相温。
二年春正月乙卯朔，日有食之。安州卢文进叛，奔于吴。三月庚辰，帝幸汴州。赵莹使契丹。六月，天雄军范延光拒命，张从宝以京师叛附于延光。从宾杀皇子重信、重义。七月，诛滑州符彦饶。盗杀安州周瑰。越王元瓘杀其弟元球。诛张从宾。
三年正月，帝在汴州。七月，作受命宝。九月，范延光降，赦之。十月，建汴州为东京。冯道使契丹。
四年四月，废枢密院。七月庚子朔，日有食之。西京大水。闽人弑其君胡。
五年五月，安州李金全叛附于吴。马全节帅师讨安州，吴人救安州。全节败吴师，克安州，金全奔吴。六月，放吴俘还。
六年五月，镇州安重荣拒命。河决滑州。八月壬辰，帝幸邺都。十月，襄州安从进拒命。高行周帅师讨襄州，安重荣举兵向京师，杜重威帅师败重荣于宗城，重荣遁归。越王元瓘薨。
七年正月，杜重威克镇州，诛安重荣。五月，帝不豫。六月乙丑，帝崩于邺都保昌殿。

○少帝 
天福七年六月乙丑，帝即位于邺都。八月，高行周克襄州，诛安从进。大蝗。十一月，葬高祖皇帝于显陵。
八年二月乙丑，帝还东京。四月戊申朔，日有食之。十一月，青州杨光远叛，附于契丹。契丹入寇，大饥。
开运元年正月，契丹陷贝州。乙酉，帝北征，次澶州。契丹陷博州。三月，及契丹战于戚城，王师败绩。甲寅，帝还东京。六月，复枢密院。河决滑州。七月，改元。八月，闽人朱文进杀其君延羲。九月庚午朔，日有食之。十二月丁巳，杨光远降，赦之。癸酉，诛杨光远。契丹入寇，大饥。
二年正月，帝北征。二月，次澶州。三月，契丹陷祁州。杜威及契丹战于阳城，契丹败绩。四月甲申，帝还东京。八月甲子朔，日有食之。大饥。
三年二月壬戌朔，日有食之。五月，契丹入寇。大水。十一月，杜威帅师讨契丹。十二月，师次中渡，杜威叛，以师入于契丹。皇甫遇殁于师。相州张彦泽寇京师，彦泽杀桑维翰。
四年正月，帝逊于北郊。契丹德光入京师，诛张彦泽。癸卯，帝逊于辽阳。

○汉高祖
元年二月，帝即位于太原，称天福十二年。三月，契丹德光遁归，死栾城。五月丙申，帝东幸。六月，杀郇公从益。甲子，帝至京师。楚王希范薨。七月，邺都杜威拒命。八月，越王弘佐薨。九月庚辰，帝北征。十一月，杜威降，赦之。十二月癸巳，帝至自邺都。
乾祐元年正月乙卯，改元。帝不豫。丁丑，帝崩于万岁殿。

○隐帝 
元年二月辛巳，帝即位，诛杜威。三月，河中李守正拒命，侯益以京兆叛附于守贞。六月戊寅朔，日有食之。七月，王景崇以凤翔叛，附于李守正。郭威帅师围河中，越人废其君倧。十一月，杀李崧。壬申，葬高祖皇帝于睿陵。
二年二月丙子，黑雾四塞。五月，京兆降。六月癸酉朔，日有食之。郭威克河中，诛李守正。十月，契丹入寇。十二月，赵晖克凤翔，诛王景崇。
三年二月，初崇学。闰六月癸巳，大风拔木。十一月甲子朔，日有食之。丙子，诛杨邠、史弘肇、王章。邺都郭威举兵向京师。澶州李弘义、滑州宋延渥叛附于郭威。甲申，慕容彦超帅师及郭威战于刘子陂。帝亲帅师，败绩。侯益、焦继勋叛。乙酉，帝崩于师。郭威入京师，军大掠。乙丑，皇太后令立子赟，冯道往徐州迎赟。诛苏逢吉、刘铢。契丹入寇。十二月，郭威帅师北讨，次澶州，还师。壬戌，威入京师。楚人马希萼弑其君希广。王峻弑湘阴公于宋州。

○周高祖
广顺元年正月丁卯，帝即位。八月，葬汉隐帝。楚人杀希萼。十月，吴灭楚。十二月，兖州慕容彦超拒命。
二年四月，丙戌朔，日有食之。五月庚午，帝东征。戊辰，次兖州城下。乙亥克兖州。六月戊戌，帝至自东征。九月，契丹入寇。朗州刘言逐吴人，复楚地。
三年正月，以户部田赐民。三月，诛王峻。六月，大水。十二月，诛王殷。
显德元年正月丙子朔，帝祀上帝于圜丘，改元。帝不豫。壬辰，帝崩于滋德殿。

○世宗
显德元年正月丙申，帝即位。晋人及契丹寇潞州。三月乙酉，帝北征，次泽州。癸巳，及晋人、契丹战于高平，晋人、契丹败绩。丙戌，次潞州，诛樊爱能、何徽。四月，葬高祖皇帝于嵩陵。冯道薨。五月丙子，帝次太原城下。师围太原，不克。庚午，帝至自太原。
二年五月，王景帅师伐蜀。九月，王景败蜀师于黄花谷。秦、成、阶三州以地来归。十一月，王景克凤州。景范薨。晋王崇薨。
三年正月，广京师外城。壬寅，帝南征。李重进帅师败吴师于正阳。甲寅，帝次正阳，吴王来贡方物。五月己卯，帝至自南征。七月，皇后符氏崩。
四年二月乙亥，帝南征，次下蔡。寿州来降。四月己巳，帝至自南征。十月壬辰，帝南征，濠、泗、泰三州来归。
五年正月癸未朔，帝次楚州城下，师围其城。丙午，克之。丁卯，次扬州，吴王以江北地来献。四月壬申，帝至自南征。
六年三月甲戌，帝北征。五月，次瓦桥关。甯、瀛、汉三州来降。帝不豫，班师。六月甲戌，帝至自北征。癸巳，帝崩于万岁殿。

○恭帝
显德六年六月甲午，帝即位。十一月壬寅，葬世宗皇帝于庆陵。七年正月甲辰，帝逊位。 

　　 
