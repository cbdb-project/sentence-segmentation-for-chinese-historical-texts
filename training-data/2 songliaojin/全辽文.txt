全辽文

辽代诗文总集。今人陈述辑校。陈述因补注《辽史》 而致力于□集辽代诗文，有感于缪荃孙《辽文存》、王仁俊《辽文萃》、黄任恒《辽文补录》、罗福颐《辽文 续拾》等各自成书，既有重出，犹有散佚，于是将诸家 所编诗文重新整理、校订，补苴缺漏。除诸帝、后妃外， 皆按作者生卒先后编次，共得诗文 500多篇，名为《辽 文汇》，1953年由中国科学院印行。《辽文汇》问世以 后，编者又陆续收录近30年新发现的材料，成《辽文汇 续编》（未刊）。《辽文汇》和《辽文汇续编》合并为 《全辽文》，共收诗文800余篇,为研究辽代历史和辽代 文学提供了一部较完备的史料。


　　●卷一

　　○清理狱讼诏（太祖七年  太祖）

　　朕自北征以来。四方狱讼。积滞颇多。今休战息民。群臣其副朕意详决之。无或冤枉。（《辽史》六一《刑法志》。）

　　○平剌葛后谕左右（太祖八年  太祖）

　　诸弟性虽敏黠。而蓄奸稔恶。尝自矜有出人之智。安端凶狠。谿壑可塞而贪黩无厌。求人之失。虽小而可恕。谓重如泰山。身行不义虽入大恶。谓轻於鸿毛。昵比群小。谋及妇人。同恶相济。以危国祚。虽欲不败。岂可得乎。北宰相实鲁妻馀虏睹姑。於国至亲。一旦负朕。从于叛逆。未寘之法而病死。此天诛也。解里自幼与朕尝同寝食。眷遇之厚。冠於宗属。亦与其父背大恩。而从不轨。兹可恕乎。（《辽史太祖纪》。）

　　○刑逆党后宣谕（太祖八年  太祖）

　　致人於死。岂朕所欲。若止负朕躬。尚可容贷。此曹恣行不道。残害忠良。涂炭生民。剽掠财产。民间昔有万马。今皆徒步。有国以来。所未尝有。实不得已而诛之。（《辽史太祖纪》。）

　　（按《太祖纪》：“太祖五年五月，皇弟剌葛、迭剌、寅底石、安端谋反，安端妻粘睦姑知之以告，得实。上不忍加诛，乃与诸弟登山刑牲，告天地为誓，而赦其罪。出剌葛为迭剌部夷离堇，封粘睦姑为晋国夫人。六年十月戊寅，剌葛破平州还，复与迭剌、寅底石、安端等反。……诸弟各遣人谢罪，上犹矜怜，许以自新。七年三月，剌葛引其众，至乙室堇淀，具天子旗鼓，将自立。……上以兵追之，剌葛遣其党寅底石，引兵径趋行宫，焚其辎重，纵兵大杀。皇后急遣蜀（曷）鲁古救之，仅得天子旗鼓而已。其党神速姑复劫西楼，焚明王楼。……命北宰相迪里古为先锋进击之，剌葛率兵逆战，……伏发合击，遂大破之。剌葛奔溃，遗其所夺神帐於路，上见而拜奠之。……五月甲寅，奏擒剌葛。”检此案凡三起三伏，历时周二年。至煮马驹采野菜以食，孳畜道毙者十七八，物价十倍，可知其声势与影响。剌葛等以皇弟之亲，何故屡起谋反？此事殆未可以普通叛逆视之也。）

　　○谕皇后皇太子大元帅及二宰相诸部头等诏（天赞三年  太祖）

　　上天降监。惠及烝民。圣主明王。万载一遇。朕既上承天命。下统群生。每有征行。皆奉天意。是以机谋在己。取舍如神。国令既行。人情大附。舛讹归正。遐迩无愆。可谓大含溟海。安纳泰山矣。自我国之经营。为群方之父母。宪章斯在。胤嗣何忧。升降有期。去来在我。良筹圣会。自有契於天人。众国群王。岂可化其凡骨。三年之后。岁在丙戍。时值初秋。必有归处。然未终两事。岂负亲诚。日月非遥。戒严是速。（《辽史太祖纪》。）

　　○赐甘州回鹘乌毋主可汗诏（天赞三年  太祖）

　　汝思故国耶。朕即为汝复之。汝不能返耶。朕则有之。在朕犹在尔也。（大石《遗回鹘假道书》。）

　　○征渤海诏（天赞四年）

　　所谓两事。一事已毕。惟渤海世仇未雪。岂宜安驻。（《辽史太祖纪》。按《高丽史》引作“世仇未雪，岂宜安处。”）

　　（两事云者，即东征与西讨。《耶律铎臻传》云：“天赞三年，将伐渤海，铎臻谏曰：‘陛下先事渤海，则西夏蹑吾后。请先西讨，庶无后顾忧。’太祖从之。”天赞三年六月，大举征吐浑党项等部，至此又征渤海。）

　　○谕东丹王（天显元年  太祖）

　　此地濒海，非可久居，留汝抚治，以见朕爱民之心。（《辽史》七二《倍传》。）

　　○立石敬瑭为大晋皇帝册（天显十一年  太宗）

　　维天显九年。岁次丙申。十一月丙戍朔。十二日丁酉。大契丹皇帝若曰。於戏。元气肇开。树之以君。天命不恒。人辅以德。故商政衰而周道盛。秦德乱而汉图昌。人事天心。古今靡异。咨尔子晋王。神钟睿哲。天赞英雄。叶梦日以储祥。应澄河而启运。迨事数帝。历试诸艰。武略文经。迺由天纵。忠规孝节。固自生知。猥以渺躬。奄有北土。暨明宗之享国也。与我先哲王。保奉明契。所期子孙顺承。患难相济。丹书未泯。白日难欺。顾予纂承。匪敢失坠。尔惟近戚。实系本枝。所以予视尔若子。尔待予犹父也。朕昨以独夫从珂。本非公族。窍据宝图。弃义忘恩。逆天暴物。诛翦骨肉。离间忠良。听任矫谀。威虐黎献。华夷震悚。内外崩离。知尔无辜。为彼致害。敢徵众旅。来逼严城。虽并吞之志甚坚。而幽显之情何负。达於闻听。深激愤惊。乃命兴师。为尔除患。亲提万旅。还殄群凶。但赴急难。罔辞艰险。果见神祇助顺。卿士叶谋。旗一麾而弃甲平山。鼓三作而僵尸遍野。虽以遂予本志。快彼群心。将期税驾金河。班师玉塞。矧今中原无主。四海未宁。茫茫生民。若坠涂炭。况万几不可以暂废。大宝不可以久虚。拯溺救焚。当在此日。尔有庇民之德。格于上下。尔有戡难之勋。光于区宇。尔有无私之行。通乎神明。尔有不言之信。彰乎兆庶。予懋乃德。嘉乃丕绩。天之历数在尔躬。是用命尔。当践皇极。仍以尔自兹并土。首建义旂。宜以国号曰晋。朕永与为父子之邦。保山河之誓。於戏。补百王之阙礼。行兹盛典。成千载之大义。遂我初心。尔其永保兆民。勉持一德。慎乃有位。允执厥中。亦为无疆之休。其诫之哉。（辑本《薛史晋高祖纪》。）

　　按《文存》据《欧五代史四夷附录》僅著“咨尔子晋王，予视尔犹子，尔视予犹父”十五字。

　　（又按天显九年十一月为丁酉朔，十一年十一月始为丙戍朔，十二日丁酉。《辽史太宗纪》天显十一年十一月丁酉册石敬瑭为大晋皇帝。）

　　○谕石敬瑭（天显十一年  太宗）

　　（一）仲秋。吾倾寨赴援。（赴援一作奉援。）且牢守备。（《册府元龟》三○九。）

　　○谕石敬瑭（天显十一年  太宗）

　　（二）朕兴师远来。当即与卿破贼。（《辽史太宗纪》。）

　　○谕石敬瑭（天显十一年  太宗）

　　（三）余远来赴义。大事已成。皇帝顷赴京都。今已令大相温勒兵相送。至於河梁。要过河者。即多少任意。余亦且在此州。俟京雒已定。便当北辕。（《册府元龟》九八○。）

　　（按此文已经改润，如自称曰“余”，称敬瑭曰皇帝，应非原文。）

　　○谕石敬瑭（太宗）

　　（四）子子孙孙。各无相忘。（《册府元龟》九八○。）

　　○谕晋主诏（会同三年  太宗）

　　闽国礼物。并付乔荣。放其使人还本国。（秦再思《洛中纪异》。）

　　○下令（会同六年  太宗）

　　兵行有伤禾稼损租赋者。以军法论。（《宣府镇志》十四。）

　　○下有司敕（会同六年  太宗）

　　於每村定有力人户充村长。与村人议。有力人户出賸田苗补贫下。不逮顷亩自愿者。据状徵收。（《宣府镇志》十四。）

　　○复晋求修旧好书（会同七年  太宗）

　　（一）已成之势，不可改也。（辑本《薛史晋少帝纪》、《契丹国志》二、《通鉴后晋纪》四。）

　　（按《国志》，晋帝至檀州，辽帝屯元城，别将攻太原。晋诏刘知远、杜威、马全节、张彦泽等将兵拒之於黎阳，复遣译者孟守忠致书於辽帝求修旧好，复书云云。系会同八年（注：晋开运改元）正月。考晋改元开运为七月，正月则仍称天福九年。辽改会同，在开福三年十一月。此书当为会同七年也。）

　　○复晋求修旧好书（会同八年  太宗）

　　（二）但使桑维翰景延广自来。并割镇定与我。则可通和也。（辑本《薛史晋少帝纪》《通鉴》作“使景延广桑维翰自来，仍割镇定两道隶我，则可和。”）

　　○暴晋出帝之恶於天下檄（太宗）

　　纳叔母於中宫。乱人伦之大典。（《欧五代史晋家人传》。）

　　○遗晋太后书（太宗）

　　吾有梳头妮子窍一药囊以奔於晋。今皆在否。吾战阳城时。亡奚车十乘。在否。（《欧五代史》十七《晋家人传》。）

　　○报晋少帝书（会同元年  太宗）

　　比欲许尔朝觐上国。臣寮奏言。岂有两个天子道路相见。今赐所佩刀子。以慰尔心。（辑本《薛史晋少帝纪》。）

　　（按辑本《薛史》，帝以契丹主将至，欲与太后出迎。张彦泽先表之，禀契丹主之旨报云。）

　　○谕侍臣（大同九年  太宗）

　　朕此行有三失。纵兵掠刍粟。一也。括民私财。二也。不遽遣诸节度还镇。三也。（《辽史太宗纪》。）

　　○与晋帝诏（大同元年  太宗）

　　所进国宝。验来非真传国宝。其真宝速进来。（《册府元龟》五九四。）

　　○谕晋百官诏（大同元年  太宗）

　　（一）应晋朝臣僚，一切仍旧。朝廷仪制，并用汉礼。（《旧五代史晋少帝纪》。）

　　○谕晋百官诏（在同元年  太宗）

　　（二）天时尚热（尚热，《后晋纪》作向热，误。），吾难久留，欲暂至上国省太后，当留亲信一人於此为节度使。（《通鉴后汉纪》。）

　　○报皇太弟问军前事书（大同元年  太宗）

　　初以兵十万降杜重威。张彦泽。下镇州。及入汴。视其官属。具员者省之。当其才者任之。司属虽存。官吏废堕。犹雏飞之后。徒有空巢。久经离乱。一至於此。所在盗贼屯结。土功不息。馈饷非时。民不堪命。河东尚未归命。西路酋帅。亦相党附。夙夜以思。制之之术。惟推心庶僚。和协军情。抚绥百姓。三者而已。今所归顺凡七十六处。得户一百九万百一十八。非汴州炎热。水土难居。止得一年。太平可指掌而致。且改镇州为中京。以备巡幸。欲伐河东。姑俟别图。其概如此。（《辽史太宗纪》。）

　　○责问汉刘知远书（大同元年  太宗）

　　汝不事南朝，又不事北朝，意欲何所俟耶？（《通鉴》。）

　　○伪拟太宗遗制（会同十一年  世宗）

　　永康王大圣皇帝之嫡孙。人皇王之长子。太后钟爱。群情允师。可於中京即皇帝位。《通鉴后汉纪》二、《国志》四。据《通鉴》永康王兀欲集蕃汉臣於府署宣契丹主遗制。《胡注》：“遗制，兀欲自为之也。”

　　○致周太祖书（应历元年  穆宗）

　　两地通欢，近因吾祖议和好之理，为远大之谋。（《册府元龟》九八○。）

　　○遗南唐元宗书（应历二年  穆宗）

　　大契丹天顺皇帝。谨致书大唐皇帝阙下。贵朝使公乘鎔等自去秋以达东京海岸。適遭国祸。今年二月二十六日。部署一行。并诸仪物兵铠。已至燕京。兹蒙敦念先朝。践修旧好。既增摧痛。又切感铭。贵国长直官王朗。陈篆。取间道先回。用附咨报。公乘鎔等已遣伴送使陈植等同回。止俟便风。即令引道。（陆游《南唐书契丹传》。）

　　（按《南唐书》称契丹主兀欲（世宗）被杀，弟述律遗元宗书云云。述律，穆宗小字也。缪氏作述律后误。）

　　○谕大臣诏（应历七年  穆宗）

　　有罪者法当刑，朕或肆怒，滥及无辜，卿等切谏，无或面从。《辽史穆宗纪》

　　○报谕萧思温（应历九年  穆宗）

　　敌来。则与统军司并兵拒之。敌去。则务农作。勿劳士马。（《辽史》七八《萧思温传》。）

　　○责北汉主书（应历十三年  穆宗）

　　尔先人（人，《太平治迹统类》作父。）穷来归我。我先兄天授皇帝。待以骨肉。洎余继统。益修前好。尔父即世。我用命尔即位柩前。丹青（青，《统类》作书。）之约。我无所负。尔父据有汾州（州，《统类》作国。）七年。止称乾祐。（乾祐，《统类》作乾裕。）尔不遵先志。辄肆改更。李筠包藏祸心。舍大就小。无所顾虑。姑为凯觎。轩然举兵。曾不我告。段常尔父故吏。本无大恶。一旦诬害。诛及其妻子。妇言是听。非尔而谁。我务敦大义。曲容瑕垢。父子之道。所不忍渝。尔宜率德改行。（以上六字，《统类》无。无自贻伊戚也。《续资治通鉴长编》、《太平治迹统类》二。）

　　（按《宋史》四八二《北汉刘氏世家》有《责北汉主书》曰：“尔不禀我命，其罪三：擅改年号一也；助李筠有所凯觎二也；杀段常三也。”又《宋史纪事本末》十二《平北汉》目下，有契丹主以书贻北汉主曰：“尔不禀我命，擅改年号，助李筠杀段常，其罪有三。”均是节略比书大意。）

　　○谕有司诏（应历十六年  穆宗）

　　自先朝行幸。顿次必高立标识。以禁行者。比闻楚古辈。故低置其标深草中。利人误入。因之取财。自今有复然者。以死论。（《辽史》六一《刑法志》。）

　　（按《穆宗纪》应历十六年七月壬午谕有司：“凡行幸之所，必高立标识，令民勿犯，违以死论。”似即此诏之节文。）

　　○整顿官吏诏（应历十八年  穆宗）

　　左右从班有材器幹局者。不次擢用。老耄者。增俸以休於家。（《辽史穆宗记》）

　　○谕太尉代歌诏（应历十九年  穆宗）

　　朕醉中处事有乖。无得曲从。洒解可覆奏。（《辽史穆宗纪》。）

　　○责北汉主诏（保宁二年  景宗）

　　朕以尔国。连丧二主。僻处一隅。期於再安。必资共治。继文尔之令弟。李弼尔之旧臣。一则有同气之亲。一则有耆年之故。遂行并命。俾效纯诚。庶几辑宁。保成欢好。而席未遑暖身已弃捐。将顺之心。於我何有。（李焘《长编》。）

　　○谕史馆学士诏（保宁八年  景宗）

　　书皇后言亦称朕暨予。著为定式。（《辽史景宗纪》。）

　　○遣使责萧讨古等诏（乾亨元年  景宗）

　　卿等不严侦候。用兵无法。遇敌即败。奚以将为。（《辽史》八四《萧幹附讨古传》、《续通鉴》。）

　　○谕有司诏

　　盆奴任方面寄。以细故究问。恐损威望。（《辽史》八八《耶律盆奴传》。）

　　○罢徭役诏（乾亨五年  圣宗）

　　五稼不登。开帑而代民税。螟蝗为灾。罢徭役以恤饥贫。（《辽史》五九《食货志》。）

　　（按乾亨五年六月改统和元年，志称乾亨五年，即改元以前。）

　　○谕诣台上诉敕（统和元年  圣宗）

　　诸刑辟已结正决遣而有冤者。听诣台诉。（《辽史圣宗纪》）

　　（按台即御史台。）

　　○谕三京等诏（统和元年  圣宗）

　　谕三京左右相左右平章事副留守判官诸道节度使判官诸军事判官录事参军等。当执公方。毋得阿顺。诸县佐。如遇州官及朝使非理徵求。毋或畏徇。恒加采听。以为殿最。民间有父母在。别籍异居者。听邻里觉察坐之。有孝於父母。三世同居者。旌其门闾。（《辽史圣宗纪》。）

　　○谕有司诏（统和元年  圣宗）

　　册皇太后日，给三品以上法服，三品以下用大射柳之服。（《辽史圣宗纪》。）

　　○谕枢密院诏（统和元年  圣宗）

　　谕沿边节将，至行礼日。止遣子弟奉表称贺，恐失边备。（《辽史圣宗纪》。）

　　○谕驸马都尉萧继远等诏（统和四年  圣宗）

　　固守封疆，毋漏间谍。军中无故不得驰马，仍纵诸军残南境桑果。（《辽史圣宗纪》。）

　　○赐高丽王王治诏（统和十二年  圣宗）

　　敕高丽国王王治。省东京留守逊宁奏。卿次取九月初。发丁夫修筑城砦。至十月上旬已毕。卿才维天纵。智达时机。乐输事大之诚。远奉来庭之礼。適因农隙。远集丁夫。用防旷野之寇攘。先筑要津之城垒。雅符朝旨。深叶时情。况彼女真。早归皇化。服我威信。不敢非违。但速务於完修。固永期於通泰。其於眷注。岂舍昧兴。（《高丽史》十。）

　　○断罪诏（统和十二年  圣宗）

　　契丹人犯十恶，亦断以律。（《辽史》六一《刑法志》。）

　　○谕官吏减资任用诏（统和十二年  圣宗）

　　州县长吏有才能无过失者，减一资考任之。（《辽史圣宗纪》。）

　　○谕举拔人才诏（统和十二年  圣宗）

　　诸部所俘宋人，有官吏儒生抱器能者，诸道军有勇健者，具以名闻。（《辽史圣宗纪》。）

　　○谕奚王府部分合诏（统和十二年）

　　并奚王府奥里堕隗梅只三部为一，其二克各分为部，以足六部之数。（《辽史圣宗世》。）

　　○谕胁从部曲仍籍州县诏（统和十三年  圣宗）

　　诸道民户，应历以来胁从为部曲者，仍籍州县。（《辽史圣宗纪》。）

　　○遣张幹等封高丽王册（统和十四年  圣宗）

　　汉重呼韩。位列侯王之上。周尊熊绎。世开土宇之封。朕法古为君。推恩及远。惟东溟之外域。顺北极以来王。岁月屡迁。梯航靡倦。宜举真封之礼。用旌内附之诚。爰采彝章。敬敷宠数。咨尔高丽国王王治。地临鯷壑。势压蕃隅。继先人之茂勋。理君子之旧国。文而有礼。智以识机。能全事大之仪。尽协酌中之体。鸭江西限。曾无恃险之心。凤扆北瞻。克备以时之贡。言念忠敬。宜示封崇。升一品之贵阶。正独坐之荣秩。仍疏王爵。益表国恩。册尔为开府仪同三司尚书令高丽国王。於戏。海岱之表。汝惟独尊。辰卞之区。汝惟全有。守兹富贵。戒彼满盈。无庸小人之谋。勿替大君之命。敬修乃事。用合朝经。俾尔国人。同跻寿域。永扬休命。可不美哉。（《高丽史》三。）

　　○复宋誓书（统和二十二年  圣宗）

　　维统和二十二年。（李焘《长编》作统和二十年，漏二字。）岁次甲辰。十二月庚辰朔。十二日辛卯。大契丹皇帝。谨致书（书上，《长编》有誓字。）於大宋皇帝阙下。共议戢兵。复论通好。兼承惠顾。特示誓书。（书下，《长编》有云字。）以风土之宜。助军旅之费。每岁以绢二十万疋。银一十万两。更不差使臣专往北朝。只令三司差人搬送至雄州交割。沿边州军。各守疆界。两地人户。不得交侵。或有盗贼逋逃。彼此无令停匿。至於垅亩稼穑。南北勿纵搔扰。（搔扰，《长编》作惊骚。）所有两朝城池。并可依旧存守。淘濠完葺。一切如常。即不得创筑城隍。开掘（掘，《长编》作拔。）河道。誓书之外。各无所求。必务协同。庶存悠久。自此保安黎庶。谨守封陲。质於天地神祇。告於宗庙社稷。子孙共守。传之无穷。有渝此盟。不克享国。昭昭天鉴。当共殛之。某（某，《长编》作孤。）虽不才。敢遵此约。谨（谨下，《长编》有当字。）告於天地。誓之子孙。苟渝此盟。神明是殛。专具谘述不宣。谨白。（谨白二字，据《长编》补。《契丹国志》廿。）

　　（按《涑水纪闻》十一云：“周革曰：景德中，中国作誓书以授虏，虏继之以四语曰：‘孤虽不才，敢遵誓约。有渝北此盟，神明殛之。’庆历中，岁增给二十万，更作誓书，亦如之。嘉祐年，枢密院求誓书不获，又求宁化军疆境文字，亦不获。於是韩稚圭曰；‘枢密院国家戎事之要，今文书落如此，不可。’乃命大理寺丞周革编辑之，数年而毕，成千馀卷，得杜祁公衍手录《誓书。一本於废书，其正本不复见。”统和二十二年甲辰即宋景德元年。《景德国书》者，即谓此书。《北盟会编》引封氏《编年》云：“孤虽不才，敢遵此约。谨当告于天地，誓之子孙。有渝此盟，神明是殛。”亦谓此书。

　　○诫国中诏（统和二十四年  圣宗）

　　主非犯谋反大逆及流死罪者。其奴婢无得告首。若奴婢犯罪至死。听送有司。其主无得擅杀。（《辽史》六一《刑法志》。）

　　○报宋书（统和二十六年  圣宗）

　　中国自行（上四字，《会要》作封禅。）大礼。何烦（烦，《会要》作劳。）告谕。其礼物虑（虑，《会要》作屡。）违誓文。不敢辄受。（李焘《长编》。）

　　○下令（统和二十六年  圣宗）

　　昨者。徵兵燕蓟以备南。敢有言於汉使者诛及其族。（《宋朝类苑》七七引《乘轺录》。）

　　○将伐康肇谕群臣诏（统和二十八年  圣宗）

　　高丽康肇弑君。大逆也。宜发兵问罪。（《高丽史》四。）

　　○致高丽问罪书（统和二十八年  圣宗）

　　东结构於女真。西往来於守国。是欲何谋。（《高丽史》八。）

　　○谕高丽兴化镇敕（统和二十八年  圣宗）

　　（一）朕以前王诵。绍其祖（已上三字，据《东国通鉴》增。）服事朝廷。其来久矣。今逆臣康兆。弑君立幼。故亲率精兵。已临国境。汝等禽康兆送驾前。便及回兵。不然。直入开京。杀汝妻孥。《高丽史》九四《杨规传》、《东国通鉴》。

　　○谕高丽兴化镇敕（统和二十八年  圣宗）

　　（二）敕兴化镇城主并军人百姓。（已上十一字，《东国通鉴》无。）朕以前王诵绍其祖服。为我藩臣。捍御封陲。忽被奸凶所害。朕将精锐。来讨罪人。其馀胁从。皆与原免。况汝等受前王抚绥之惠。知历代顺逆之由。当体朕怀。无贻后悔。（《高丽史》九四《杨规传》、《东国通鉴》。）

　　○谕高丽兴化镇敕（统和二十八年  圣宗）

　　（三）省所上表奏。具悉。朕纂承五圣。临御万方。忠良则必示旌襃。凶逆则须行诛伐。以康兆弑其故主。挟彼幼君。转恣奸豪。大示威福。故亲行诛伐。特正刑名。方拥全师。（已上八字，《东国通鉴》无。）以（《东国通鉴》作已。）临近境。比特颁於纶音。（以上六字，《东国通鉴》作比颁纶旨四字。）盖式示於招怀。（《东国通鉴》作式示招怀。）遽览封章。未闻归款。陈沥靡由於诚实。词华徒见於敬恭。（以上十四字，《东国通鉴》无。）况（《东国通鉴》无。）汝等早列簪裾。（《东国通鉴》无以上四字。）必知逆顺。岂可助谋於逆党。不思雪愤於前王。宜顾安危。预分祸福。（《高丽史》九四《杨规传》、《东国通鉴》。）

　　○谕高丽兴化镇敕

　　（四）汝等慰安百姓而待之。以二十万兵屯於麟州。南无。老代。以二十万兵进至通州。（《高丽史》九四《杨规传》。）

　　○黥面诏（统和二十九年  圣宗）

　　自今但犯罪当黥。即准法同科。（《辽史》六一《刑法志》。）

　　按旧法：“宰相节度使世选之家，子孙犯罪，徒杖如齐民；惟免黥面。”至此黥亦同科。

　　○禁军官非时畋牧妨农诏（开泰元年  圣宗）

　　朕惟百姓徭役烦重。则多给工价。年谷不登。发仓以贷。田园芜废者。则给牛种以助之。（《辽史》五九。《食货志》。）

　　○遣还被质男女诏（开泰元年  圣宗）

　　诸道水菑。饥民质男女者。起来年正月。日计佣钱十文。价折佣尽。遣还其家。（《辽史圣宗纪》。）

　　○谕西夏李德昭诏  开泰二年  圣宗

　　今党项叛。我欲西伐。尔当东击。毋失犄角之势。（《辽史圣宗纪》。）

　　○让萧图玉诏（开泰二年  圣宗）

　　叛者既服。兵安用益。且前日之役。死伤甚众。若从汝谋。边事何时而息。（《辽史》三《萧图玉传》。）

　　赐圆空国师诏（开泰二年  圣宗）

　　朕闻上从轩皇。下逮周发。皆资师保。用福邦家。斯所以累德象贤。亦不敢倚一慢二者也。今睹大禅师识超券内。心出环中。洒甘露於敬田。融葆光於实际。总持至理。开悟众迷。朕何不师之乎。（《圆空国师胜妙塔碑》。）

　　○谕政事省枢密院诏（开泰三年  圣宗）

　　酒间授官释罪。毋即奉行。明日覆奏。（《辽史圣宗纪》。）

　　○遣使责萧逊宁诏（开泰八年  圣宗）

　　汝轻敌深入。以至於死。何面目见我乎。朕当皮面。然后戮之。（《高丽史》九四《姜邯赞传》、《东国通鉴》。）

　　○谕西南招讨诏（开泰九年  圣宗）

　　边鄙小族。岁有常贡。边臣骄纵。徵敛无度。彼怀惧不能自达耳。第遣清慎官将。示以恩信。无或侵渔。自然效顺。（《辽史圣宗世》。）

　　○遣使赐建都阿富汗吉慈尼之素丹马合木书（太平四年）

　　上天赐地上诸王国於朕。故得统有各族所居之地。朕在京都长享太平。无不如意。世上凡能视听。无不求与朕为友。附近诸国主朕之侄辈皆时遣使来。表奏贡礼不绝於途。唯卿迄今未曾朝贡。朕久闻卿英武卓越。统制有方。国内乂安。藩镇Ａmirs慑服。卿既享尊荣。理应奏告。普天之下。唯朕最尊。卿当事朕以礼也。今派使臣。以道途遥远。久需时日。故使者所赍不丰。且不欲派官爵高者。恐有逼卿之嫌也。今有贵主下嫁於加的尔汗Ｑadir-ｋhan之子察格利特勤Ｃhaghri-tegin故命加的尔汗开通道路。庶几此后聘使往还无碍。遣使当选聪睿解事者。能宣畅朕意。并晓以此间情况。今遣卡利通加Ｑalitunka（即是此旨）欲以肇启邦交。永敦邻好也。鼠儿年。

　　（右据友人周一良撰《亚剌伯人关於中国之记载》。）

　　○平法诏（太平六年  圣宗）

　　朕以国家有契丹汉人。故以南北二院分治之。盖欲去贪枉除烦扰也。若贵贱异法。则怨必生。夫小民犯罪。必不能动有司以达於朝。惟内族外戚。多恃恩行贿。以图苟免。如是则法废矣。自今贵戚以事被告。不以事之大小。并令所在官司案问。具申北南院覆问得实以闻。其不案辄申及受请託为奏言者。以本犯人罪罪之。（《辽史》六一《刑法志》。）

　　○澄清吏治诏（太平六年  圣宗）

　　（一）北南诸部廉察州县及石烈弥里之官。不治者罢之。（《辽史圣宗纪》）

　　○澄清吏治诏（太平六年  圣宗）

　　（二）大小职官有贪暴残民者。立罢之。终身不录。其不廉直。虽处重任即代之。能清勤自持者。在卑位亦当荐拔。其内族受赇事发。与常人所犯同科。（《辽史圣宗纪》。）

　　○谕驸马萧鉏不公主粘木衮诏（太平七年    圣宗）

　　尔於后有父母之尊。后或临幸。祇谒先祖祇拜空帐。失致敬之礼。今后可设像拜谒。（《辽史圣宗纪》）

　　○谕中外大臣诏（太平七年  圣宗）

　　制条中有遗阙。及轻重失中者。其条上之。议增改焉。（《辽史》六一《刑法志》。）

　　○谕燕京将士诏（太平八年  圣宗）

　　若敌至。总管备城之东南。统军守其西北。马步军备其野战。统军副使缮壁垒。课士卒。各练其事。（《辽史圣宗纪》。）

　　○遣罗汉奴赐高丽王诏（太平十年  圣宗）

　　近不差人往还。应为路梗。今渤海偷主。俱遭围闭。并已归降。宜遣陪臣。速求赴国。必无虞虑。（《东国通鉴》卷十六、《高丽史》五。）

　　（按偷主即谓大延琳。）

　　○戒公事造次诏（太平十年  圣宗）

　　汉儿公事。皆须体问南朝法度行事。不得造次举止。（《契丹国志》七。）

　　○谕耶律仁先（圣宗）

　　卿去朝廷远。每俟奏行。恐失机会。可便宜从事。（《辽史》九六《耶律仁先传》）

　　○诸侄诫（圣宗）

　　汝勿以材能陵物。勿以富贵骄人。惟忠惟孝。保家保身。（《契丹国志》十四。）

　　○手书耶律铎轸衣裾文（圣宗）

　　勤国忠君。举世无双。（《辽史》九三《耶律铎轸传》。）

　　○题乐天诗佚句（圣宗）

　　乐天诗集是吾师。（《古今诗话》。）

　　○传国玺

　　一时制美宝。千载助兴王。中原既失守。此宝归北方。子孙皆慎守。世业当永昌。（孔平仲《珩璜新论》（《墨海金壶》本）第三句“守”字缪氏作“鹿”，或据别本乎。）

　　（按《珩璜新论》四：“仁宗朝，有使夷（一作虏）者，见其主《传国玺诗》云云，未言圣宗撰诗也。检宋仁宗当朝互四十馀年、历辽圣宗、兴宗、道宗三帝，辽主者，不得他证，未可必谓为圣宗也。谨附於后，用示存疑。”）

　　●卷二

　　○通括户口诏（景福元年  兴宗）

　　朕於早岁习知稼穑。力辨者。广务耕耘。罕闻输纳。家贫者。全亏种植。多至流亡。宜通检括。普遂均平。（《辽史》五九《食货志》。）

　　○听赎罪诏（重熙元年  兴宗）

　　职事官公罪听赎。乱罪各从本法。子弟及家人受赇。不知情者。止坐犯人。（《辽史》卷六二《刑法志》。）

　　○免黥诏（重熙元年  兴宗）

　　犯重罪徒终身者。加以捶楚。而又黥面。是犯一罪而具三刑。宜免黥。（《辽史》六二《刑法志》。）

　　○谕有司免黥诏（重熙二年  兴宗）

　　犯罪而悔过自新者。亦有可用之人。一黥其面。终身为辱。朕甚悯焉。后犯终身徒者。止刺颈。奴婢犯逃。若盗其主物。主无得擅黥其面。刺臂及颈者听。犯窃盗者。初刺右臂。再刺左。三刺颈之右。四刺左。至於五则处死。（《辽史》六二《刑法志》。）

　　（案《辽史刑法志》云：“及阻午可汗知宗室雅里之贤，命为夷离堇以掌刑辟。岂非士师之官，非贤者不可为乎？”考夷离堇为部长，掌刑者为夷离毕。《百官志》有“夷离毕院掌刑狱”。《辽史》撰者竟以夷离堇作夷离毕，不得谓非疏忽矣。然则雅里非掌刑辟之官。《萧敌鲁传》曰：“五世祖曰胡毋里，遥辇氏时尝使唐，留之幽州。一夕，折关遁归，由是世为决狱官。”据此，则契丹刑狱之官仍甚早。然此皆俗例之违禁，所谓习惯法也。迨太祖神册五年，康默记为皇都夷离毕。六年五月，诏定法律、始有成文之法，景、圣之世，科条渐备，兴宗更新定条制，秩然可观矣。然好行小惠，往往离法施恩。）

　　○示来远城牒致高丽宁远镇谕旨（重熙六年  兴宗）

　　高丽之国。早务倾输。近岁以来。稍闻稽阙。欲载修於职贡。合先上於表章。苟验实诚。别颁俞命。（《东国通鉴》、《高丽史》六。）

　　（按此谕旨系由来远城奉旨牒致高丽宁远镇者。）

　　○答高丽请修朝贡诏诏（重熙七年  兴宗）

　　省所奏。乞修朝贡事。具悉。以小事大。列国之通规。舍旧谋新。诸侯之格训。卿本世禀声朔。岁奉梯航。先国公方属嗣藩。遂稽任土。时侯屡更於灰管。天朝未审於事情。近览奏章。备观诚恳。欲率大弓之俗。荐陈楛矢之仪。载念倾虔。信为爱戴。允俞之外。嘉叹良多。勉思永图。无旷述职。（《高丽史》六。）

　　（明吴人慎《四夷广记》有《契丹答高丽诏》：“卿世禀正朔，岁奉梯航，欲陈楛矢之仪，将率大弓之俗、允俞之外，嘉纳惟新，勉思良图，无旷乃职。”应是此诏节文。）

　　（《辽史拾遗》九引《东国通鉴》节作“卿世禀声朔，岁奉梯航。近览奏章，备观诚恳，嘉叹良多，勉思永图，无旷述职。”王氏题“高丽使崔延嘏还赍诏”，亦此诏之节略也。）

　　○答高丽问安诏（重熙七年  兴宗）

　　省所上表。夏季起居事。具悉。卿挺生方略。善抚世封。得爱戴於东韩。尽倾虔於北阙。属歊蒸之在候。驰章奏以问安。嘉瞩之怀。每兴增切。（《高丽史》六。）

　　○答高丽谢恩贡物诏（重熙七年  兴宗）

　　省所上表。谢恩令朝贡。并进捧金吸瓶。银药瓶。幞头纱。纻布。贡平布。脑原茶。大纸。细墨。龙须■〈艹登〉席等事。具悉。卿权司国宇。钦奉朝廷。昨差使人。远敷忠款。述累世倾输之节。达近年阻限之由。乞重效於梯航。愿永为於藩翰。载观恭顺。寻示允从。烦致谢章。仍陈贡篚。顾阅之际。愧叹良深。（《高丽史》六。）

　　○答高丽行用年号诏（重熙七年  兴宗）

　　省所奏。已行用重熙年号事。具悉。卿昨者乞修朝贡。寻允奉陈。使介回旋。知我纪年之号。书文禀用。见其向日之诚。省览叹嘉。不忘於意。（《高丽史》六。）

　　○遣马保业赐高丽王诏（重熙七年  兴宗）

　　卿协副人情。分权国务。昨驰章表。远达阙庭。述阻绝之端由。泻倾输之恳款。虽已从於告奏。宜特示於绥存。注想所深。不忘于意。今差东上閤门使左千牛卫大将军马保业往彼安抚。（《高丽史》六。）

　　○高丽使庾先远赍诏（重熙八年  兴宗）

　　省所告鸭江东城壁。似妨耕凿事。具悉。乃眷联城。置从先庙。盖边隅之常备。在疆土以何伤。朕务守成规。时难改作。先臣钦曾烦告奏。致阻倾输。卿龙爵之初。贡章才至。所欲当遵於曩旧。乃诚更励於恭勤。即是永图。兼付至意。厥惟恳殖。勿虑惊骚。（《东国通鉴》、《高丽史》六。）

　　○赐高丽官告敕牒诏（重熙八年  兴宗）

　　地控东域。星环北宸。愈坚奉上之心。宜举策勋之典。遐驰使驭。载（一作再。）启王封。是谓恩荣。所宜祇荷。今差大理卿韩保衡往彼。赐卿官告一通。敕牒一道。（一作通。）到可祇受。（《高丽史》六。）

　　○遗韩保衡封高丽王亨为王官告（重熙八年  兴宗）

　　朕体天洪覆。酌古通规。内则推皇家怀远之诚。外则付王国专征之柄。航栈不可以轻入。车书不可以妄同。庶及群雄。永全大义。与其轩习弧矢。而夏陈于戚。曷若周分藩屏。而汉誓山河。其有业重桓文。望高辰卞。绍祖服（《辽史拾遗》九引作宗。）之云始。革先王之不恭。贡土疆而广我提封。奉玉币（《拾遗》引作帛。）而首诸方回。（《拾遗》引作面。）安和是务。忠肃为容。宜举彝章。特敷宠数。权知高丽国王《拾遗》引有王亨二字。奇姿玉莹。伟量渊渟。鳌丘耸架海之雄。旁锺秀拔。龙宿挺丽天之彩。（《拾遗》引作采。）俯降精英。而自守名区。大开霸府。动静先（《拾遗》引作克。）遵於典则。寐兴能制於骄矜。千里甸畿。先臻富庶。一方民俗。咸荷恩荣。成奕世之令名。得殿邦之异略。是用专驰騑辔。远降龙纶。玄菟全封。荣加於一字。温貂峻秩。兼示於三师。驭贵崇阶。褒功懿号。广疏《拾遗》引作输。井赋。茂奖忠庸。於戏。星辰在拱比（比，应作北。）之躔。则为合度。江汉得朝宗之路。乃是安流。勉服斯言。勿烦常训。可授开府仪同三司守太保兼侍中上柱国高丽国王。食邑七千户。食实封一千户。仍赐输忠保义奉国六字功臣。（《高丽史》六。）

　　○谕击钟邀驾诉冤诏（重熙八年  兴宗）

　　有言北院处事失平。击钟及邀驾告者。（悉以奏闻。《辽史兴宗纪》。）

　　○整肃吏治诏（重熙九年  兴宗）

　　诸犯法者不得为官吏。诸职官非婚祭不得沉酗废事。有治民安边之略者。悉具以闻。（《辽史兴宗纪》。）

　　○示告礼册期诏（重熙九年  兴宗）

　　近以群舆抗议。徵懿加尊。虽答疏以屡回。而叫阍之莫却。载矜恳到。难默都俞。眷藩国之同休。宜诏函之宠锡。今已定十二月上旬。大行礼册。故兹诏示。（《高丽史》六。）

　　○谕诸职官郎君等诏（重熙十年  兴宗）

　　诸职官私取官物者。以正盗论。诸敢以先朝已断事相告言者罪之。诸帐郎君等於禁地射鹿。决三百不徵偿。小将军决二百以下。及百姓犯者。罪同朗君论。（《辽史兴宗纪》。）

　　○谕耶律仁先诏（重熙十一年  兴宗）

　　王师方举。邻国乞盟。奉贡交欢。卿之力也。（《耶律仁先墓志》。）

　　○迁仁先为契丹行宫都部署制（重熙十一年  兴宗）

　　唐室之玄龄。如晦。忠节仅同。我朝之信你。室宁。壮猷宜此。（《耶律仁先墓志》。）

　　○赐耶律仁先诗（重熙十一年  兴宗）

　　自古贤臣耳所闻。今来良佐眼亲见。（《耶律仁先墓志》。）

　　○致宋帝书（重熙十一年  兴宗）

　　维契丹重熙十一年。岁次壬午。二月。（以上十三字，据《契丹国志》二○增。）弟大契丹皇帝谨致书（《国志》、《太平治迹统类》书下，并有於字。）兄大宋皇帝（帝字下，《国志》有阙下二字。）粤自世修欢契。（契，《太平治迹》作好。）时遣使轺。（轺字，《太平治迹》无。）封圻殊两国之名。方册纪一家之美。盖欲洽於绵永。（永字，《国志》《太平治迹》并作远。）固将（《宋会要》作因特。）有以披陈。窃缘瓦桥关南。是石晋所割。迄至柴氏。以代郭周。兴一旦（旦，《太平治迹》作时。）之狂谋。掠十县之故壤。人神共怒。怒，（《太平治迹》作愤。）庙社不延。至於贵国祖先。肇创基业。（业字，《宋会要》作构。）寻与敝境继为善邻。暨乎（暨乎二字，《太平治迹》作及，）太宗（《宋会要》宗下有皇帝二字。）绍登宝位。於有征之地。才定并汾。以无名之师。直抵燕蓟。羽召（羽名，《国志》作羽石，《太平治迹》作用召。）精锐。御而获退。遂至移镇国强兵。（兵下，《国志》有富字。）南北王府。（并《宋会要》无并字。）内外诸军。弥年有戍境之劳。（继日备渝盟之事。始终反覆。前后谙尝。谙尝，《国志》作谙详，《太平治迹》作推详。）窃审（窃审，《国志》作尝窃□审，《太平治迹》作尝自窃审。）专命将臣。（往《国志》无往字。）平河右。炎凉（炎凉二字上，《太平治迹》有乃字。）屡易。胜负未闻。兼李元昊於北朝。久已称藩。《国志》夹注，又作臣。累曾尚主（尚主，《宋会要》作入贡。）克保君臣之道。实为甥舅之亲。设罪合加诛。（加诛，《国志》作致讨。）亦宜垂报。（《国志》夹注，又作赦。）迩者郭积特（《国志》作侍。）至。杜防又回。虽具音题。（题，《太平治迹》作问。）而但虞诈谍。已举残民之伐。曾无忌器之嫌。营筑长隄。（隄，《续通鉴长编》作城，兹从《太平治迹》统类。）填塞隘路。开决塘水。添置边军。（边军，《宋会要》作游军。）既潜稔於猜嫌。虑难敦於信睦。傥（傥下，《国志》《太平治迹》并多或字。）思久好。（好，《宋会要》作约。）共遣疑怀。曷若以晋阳旧附之区。关南元割之县。俱归当国。（当国，《太平治迹》作敝国。）用康（康，《太平治迹》作保，）黎人。（人，《太平治迹》作民。）如此则益深兄弟之怀。长守之孙之计。缅维英悟。深达悃悰。适届（届字，《长编》《国志》并作居，《宋会要》作值，兹从《治迹》统类。）春阳。（《太平治迹》作阳春。）善绥冲裕。（《续资治通鉴长编》、《太平治迹统类》八、《宋会要蕃夷》、《契丹国志》二○。）

　　（按李焘《长编》：“庆历二年三月己巳，契丹遣宣徽南院使归义节度使萧英、翰林学士右谏议大夫知制诰同修国史刘六符，来致书。”《太平治迹统类》八同。检庆历二年，即辽重熙十一年。《辽史兴宗纪》：“重熙十年十二月谋取宋旧割关南十县地，遂遣萧英、刘六符使宋。十一年春正月庚戍，遣南院宣徽使萧特末、翰林学士刘六符使宋，取晋阳及瓦桥以南十县地，且问兴师伐夏及沿边疏濬水泽增益兵戍之故。”当是动议於十年十二月，於十一年正月始成行。萧英即萧特末，契丹人使南朝，但称汉名，南北所记相合。《契丹国志》卷二十载此书，作重熙十年岁次壬午。《国志》纪年差一岁，作十年者，叶氏所改，间有歧文，当为辗传转抄所误，或叶氏所删润乎。谨附注於文内。检《国志》卷八“重熙十年二月，帝遣萧英、刘六符往宋求石晋所割瓦桥关十县，其旧略曰：‘李元旻於北朝为甥舅之亲，设罪合致讨，曷不以一介为报。况营筑长堤，填塞要路，开决塘水，添置边军。既稔猜疑，虑隳信睦，倘思久好，共遣疑怀。以晋阳旧附之区、关南元割之县，见归敝国，共康黎元。’”则原书节略之语。王氏谓有异，又别著之，按详略不得谓异同也。

　　《涑水纪闻》十一云：“庆历中，契丹以兵压境，欲复周世宗所取关南之地，腾书中国。其言周世宗曰：‘人神共怒，社稷不延。’其言太宗曰：‘恃有征之志，已定并汾；兴无名之师，直抵幽蓟。’”只是转叙其意，故字句未合。

　　○遣王永言赐高丽王诏（重熙十一年  兴宗）

　　朕以关南十县。我国旧基。将举兵师。议复土壤。宋朝累驰专介。恳发重言。定於旧贡银绢三十万两匹外。每年别纳金缯之仪。用代赋与之物。再论盟约。永卜欢和。其诸道兵马等。优给蠲免赋调。并已放还本部。夫何眇躬。成此美事。今文武百辟。中外庶官。屡拜封章。载稽典故。谓予有元功大略。加予以懿号鸿名。不获固辞。勉依群请。已选定十一月三日。两宫并行大礼。卿称藩事上。望阙输忠。遐想闻知。必增庆悦。今差礼部尚书王永言赍诏往彼示谕。（《高丽史》六。）

　　○回宋誓书（重熙十一年  兴宗）

　　维重熙十一年。岁次壬午。（《国志》原作癸未，误，兹从《太平治迹》。）八月壬申朔。二十九日庚子。弟（弟下，《长编》《太平治迹》有大字。）契丹皇帝谨（谨，《太平治迹》《统类》亡。）致书於兄大宋皇帝阙下。来书云。谨按景德元年十二月七日。章圣皇帝（帝下，《宋会要》有誓书二字。）与昭圣皇帝誓（誓下，《宋会要》有书字。）曰。共遵诚信。（诚信，《太平治迹》作成纪，《长编》作成约。）虔守欢盟。以风土之仪物。备军旅之费用。（《宋会要》亡以二十一字。）每岁以绢二十万疋。银一十万两。（两字下，《宋会要》有“以助军旅之费”六字。）更不差使臣专往北朝。只令三司差人搬（搬字，《宋会要》亡。）送至雄州交割。沿边州军。各守疆界。两地人户。不得交侵。或有盗贼（盗贼，《太平治迹》作贼盗。）逃逋。（逃逋，《长编》《宋会要》作逋逃。）彼此勿令停匿。至於垅亩稼穑。南北勿纵骚扰。（所有《宋会要》无以上十四字。）两朝城池。并各（各，《太平治迹》作合。）依旧存守。修壕葺塞。（修壕葺塞，《太平治迹》作修壕葺垣，《宋会要》作淘濠莞葺。）一切如常。即不得创筑城隍。开决（决，《宋会要》作拔。）河道。誓书之外。一（一，《宋会要》作各。）无所求。各务协心。庶同悠久。自此保安黎庶。谨守封疆。（以上十八字，《宋会要》亡。）质於天地神祇。告於宗庙社稷。子孙共守。传之无穷。有渝此盟。不克享祀。（祀，《太平治迹》《宋会要》并作国。）昭昭天鉴。共当（共当，《太平治迹》作其当，《宋会要》作当共。）殛之。昭圣皇帝复（复下，《太平治迹》有以书二字。）答云。孤虽不才。敢遵此约。谨当（谨当，《太平治迹》作谨奉。）告於天地。誓之子孙。神明具（《太平治迹》作俱。）知。（以上四字，《宋会要》作苟渝此盟明神是殛。）呜呼。此盟（盟，《宋会要》作文。）可改。后嗣何述。窃（窃，《宋会要》作今。）以两朝修睦。三纪於此。（此，《长编》《会要》作兹。）边鄙用亭。（亭，《太平治迹》作军。）干戈（干戈，《宋会要》作戈矛。）载偃。追怀先约。（约，《宋会要》作书。）炳若日星。（今《宋会要》亡今字。）绵■〈衤冀〉已深。敦好如故。（故，《宋会要》作旧，下有且字。）关（关字上，《长编》有如字。）南县邑。本朝传守。惧（守下，《宋会要》有日久二字。惧作愧。）难依从。别纳金币（币，《长编》作帛。）之仪。用代赋税之物。（《宋会要》亡以上十二字。）每年（年下，《宋会要》有更字。）增绢一十万疋。银一十万两。（两下，《长编》《太平治迹》有前来银绢四字。）搬至雄州。白沟交割。（《会要》亡以上八字。）两界溏淀。（溏淀，《会要》作偃淀。）已前开亩（亩，《长编》作畎。）者。并依旧例。（例，《长编》《统类》《会要》作外。）自今已后。（《国志》、《统类》作已后，《长编》作以后，《会要》作更。）不得添展。（展，《会要》作置。）其（其下，《长编》《太平治迹》有见字，《会要》作现。）堤堰水口。逐时决泄壅塞。量差兵夫。取（取，《会要》作即。）便修叠疏导。非时（非时，《会要》作及非。）霖潦。别至大段（大段二字，《会要》亡。）涨溢。并不在关报之限。（以上七字，《会要》作更不关报。）南朝河北沿边。（边下，《长编》《会要》皆有州军二字。）北朝自古北口以南沿边。（《会要》无沿边二字。）军民除见管数目依常教阅。无（无下，《长编》有别字。）故不得大段（段，《会要》作有。）添进（进，《长编》《统类》《会要》并作屯。）兵马。如有事故（故，《会要》作因。）添屯。（《会要》无比二字。）即令逐州军移牒关报两界所属之处。（《会要》亡以上六字。）其自来乘（乘，《长编》作成，《会要》作承。）例更替（替，《会要》作戍。）及本路移易。（易，《会要》作屯。不不下，《会要》有得字。）在关报之限。两界（界，《会要》作边。）逃走作（走作二字，《会要》无。）过诸色人。（人下，《太平治迹》有口字。）并依先朝誓书外。更（更，《会要》作各。）不得以目以目，（《长编》《太平治迹》并作似日，《会要》作更似。）前停留容（《会要》前下有来字，留下有者字，作各不得更似前来纵容停留者。）纵。（纵下，《太平治迹》有开隙二字。）恭维（恭维，《太平治迹》无。）二圣威灵在天。愿，（愿，《长编》《统类》《会要》并作顾。）兹纂承。各当遵奉。共循（循，《太平治迹》作修。）大体。无介小嫌。且夫守约为信。善（善，《太平治迹》作卹。）邻为义。二者缺一。罔以守国。皇天厚地。（厚地，《长编》作后地，《太平治迹》作后土。）实闻此盟。（《会要》於“盟”下别有无或废坠以速殃咎其盟十字。）文藏（藏下，《统类》《会要》有於字。）宗庙。副在有司。馀并依景德统和（和下，《会要》有中字。）两朝誓（誓，《长编》作盟。）书。顾惟不德。以（以，《长编》《统类》《会要》并作必。）敦大信。（大信，《会要》作是盟。）苟有食言。（《会要》作苟或食口。）必（必，《会要》作有。）如前誓。（《契丹国志》二○、《太平治迹统类》八、《宋会要蕃夷》、李焘《长编》。）

　　○遣萧慎微等赐高丽王诏（重熙十二年  兴宗）

　　朕猥以眇德。嗣受丕图。赖六圣之垂休。致八方之咸乂。近从群恳。祗受鸿名。凡在照临。毕均庆赏。卿世钦声朔。地袭土茅。航海声述职之仪。事大竭为臣之节。属陈钜礼。载举彝章。特推进秩之恩。并茂畴庸之数。今遣使左监门卫上将军萧慎微使副尚书礼部侍郎韩绍文持节备礼。册命。并赐车服冠剑印绶及国信等物（一作物等。）具如别录。到可祗受。（《高丽史》六。）

　　○遣萧慎微等赐高丽王册（重熙十二年  兴宗）

　　朕膺穹旻之寄。绍祖宗之基。四表归仁。偃灵旗而定霸。百官考礼。镂宝册以加尊。遐眷帝臣。践开国社。航海之诚靡怠。带河之誓愈坚。属覃庆之在辰。宜颁恩而及远。式遵徽典。特举宠章。咨尔输忠俣义奉国功臣。开府仪同三司守太保兼侍中上柱国高丽国王食邑七千户食实封一千户王亨。英哲间时。仁慈缵服。张皇土宇。互日域以分圻。尊奖天朝。仰宸居而送款。戴舜树弼成之业。匡周规夹辅之勋。化被苍隅。声敷青畎。朕昨戒严驾。巡抚京几。邦尹展肆觐之仪。都人契来苏之望。干戈不试。狱市惟齐。群方则慕义向风。交驰玉帛。邻国则畏威怀德。增纳金缣。聿臻累洽之期。适享虚名之册。是推皇泽。首及王藩。进绝席之崇资。正专车之峻秩。爰田益赋。美号褒功。是用遣使萧慎微使副韩绍文持节备礼。册命汝为守太傅兼中书令。加食邑三千户食实封三百户。仍赐同德致理四字功臣。散官勋爵如故。於戏。守君子国。冠诸侯王。论道而为周师。奋庸而登汉相。维坚臣节。以答皇家。享富贵於昌时。传功名於长世。辉流竹素。永惟钦哉。（《高丽史》六。）

　　○答宋仁宗书（重熙十二年  兴宗）

　　梁适口（口。《韩魏公集》十二、《家传》作曰。）陈夏台之事。已差右（右，《家传》作左。）金吾卫上将军耶律祥。彰武军节度使《家传》夺使字。王惟吉。赍诏谕元昊。令息兵。况其先臣德昭。北朝曾封夏国主。（主，《家传》作王。）仍许自置官属。至元昊亦容袭爵。自来遣人进奉。每辞见宴会。并升坐於矮殿。今两朝事同一家。若元昊请罪。其封册礼待。亦宜一如北朝。（李焘《长编》。）

　　○遣使谕西夏与宋通和（重熙十二年  兴宗）

　　南朝遣梁适侍郎来言。南北修好已如旧。惟西界未宁。知北朝与彼为婚姻。请谕令早议通和。（李焘《长编》。）

　　○伪为夏元昊归款榜示幽州（兴宗）

　　元昊曩自先朝。求为钜援。据一方之裂壤。迨三世所袭封。（又云）枭音易变。犬熊多端。忘牢豢（一作养。）之深恩。肆狂悖之凶性。擅诱边俗。巧谍欢邻。罪既贯盈。理当难赦。是用躬驱锐旅。往覆危巢。方迩贼庭。乞修觐（一作观。）礼。（《儒林公议》下。）

　　○致宋仁宗书（重熙十三年  兴宗）

　　蠢尔元昊。早负贵朝。叠遣林牙赍诏问罪。尚不悛心。近诱过边民二三百户。今议定秋末亲领师徒。直临贼境。（又云）恐因北军深入。卻附贵朝。或再乞称臣。或依常作贡。缅惟英晤。勿赐允从。（李焘《长编》、《宋大诏令集》卷二三二《回契丹劄子》引同。）

　　○将伐夏遣使告宋书（重熙十三年  兴宗）

　　元昊负中国当诛。故遣林牙耶律祥等问罪。而元昊顽犷不悛。载念前约。深以为愧。今议将兵临贼。或元昊乞称臣。幸无亟许。（李焘《长编》。）

　　（按《辽史兴宗纪》：重熙十三年六月，以将伐夏遣延昌宫使耶律高家奴告宋，似即此书。《九朝编年备要》载曰：“元昊负中国当诛，今将兵临贼境，或元昊乞称臣，幸无亟许。”为节略之词。）

　　○致宋仁宗书（重熙十四年  兴宗）

　　元昊纵其凶党。扰我亲邻。属友爱之攸深。在荡平之亦可。藩服乱常。藩服乱常句前，《宋大诏令集》有又云二字。式贡修之不谨。亲邻协力。务平定以斯宜。（李焘《长编》、《宋大诏令集》卷二三二同。）

　　○谕萧韩家奴诏（重熙  兴宗）

　　文章之职。国之光华。非才不用。以卿文学。为时大儒。是用授卿以翰林之职。朕之起居。悉以实录。（《辽史》一○三《萧韩家奴传》。）

　　○谕耶律庶成诏（重熙  兴宗）

　　方今法令。轻重不伦。法令者。为政所先。人命所系。不可不慎。卿其审度轻重。从宜修定。（《辽史》八九《耶律庶成传》。）

　　○谕萧韩家奴制礼典诏（重熙十五年  兴宗）

　　古之治天下者。明礼义。正法度。我朝之兴。世有明德。虽中外向化。然礼书未作。无以示后世。卿可与庶成。酌古准今。制为礼典。事或有疑。与北南院同议。（《辽史》一○三《萧韩家奴传》。）

　　○徒萧惟信为燕赵国王傅谕（重熙十五年  兴宗）

　　燕赵左右多面谀。不闻忠言。浸以成性。汝当以道规诲。使知君父之义。有不可处王邸者以名闻。（《辽史》九六《萧惟信传》。）

　　○遣宋■〈王粦〉赐高丽王册（重熙十六年  兴宗）

　　眷乃马韩之地。素称龙节之邦。代袭王封。品高人爵。分颁金盭。表荣冠於诸侯。申锡彤玈。得颛征於四履。爰属杰时之器。允膺缵服之权。载历臧时。式均徽典。权知高丽国王事王徽。应基运之数。钟英异之灵。天麟逈首於龟龙。遹明嘉瑞日观遍。崇於嵩华。夙焕幽（《辽史拾遗》九引作函。）经。负文武之全才。识忠孝之大本。粤自胜衣有始。构室推良。静守贞纯。动循礼乐。慕桓文之霸业。精卫霍之兵符。定厥令图。稔兹淑会。洎帅臣之告阙。亟藩国之归尊。而能惠洽一方。情协群望。因（一作及。）露章而斯暨。故（《拾遗》引作致。）宠数以难稽。是用宜《拾遣》引作宜用。显。被於紫纶。俾特建於玄社。倚为左相。峻陟三师。（师，《拾遣》引作卿。）超隮驭贵之阶。优赐褒功之号。盈疏实赋。剧转清勋。於戏。周天王之重非熊。止遥分於齐壤。汉高祖之刑白马。仍纳约於刘宗。顺考古先。罕偕恩礼。用卜攸（《拾遗》引作悠。）长之祚。愈坚匡合之诚。勉佩训言。仰迪神祐。可特授开府仪同三司守太保兼侍中上柱国封高丽国王食邑七千户食实封一千户兼赐匡时致理竭节功臣之号。（《高丽史》七。）

　　○赐沙门海山书（重熙十七年  兴宗）

　　冬寒。司空大师法候安乐。比及来冬。差人请去。幸望不赐违阻。（末云）方属祁寒。顺时善加保摄。（《辽东行部志》引《海山文集》。）

　　○谕上言范围诏（重熙十七年  兴宗）

　　士庶言国家利便。不得及己事。奴婢所见。许白其主。不得自陈。《辽史兴宗纪》。

　　○遣萧惟德等赐高丽王册诏（重熙十八年  兴宗）

　　卿缵袭王封。绍兴祖业。飞章双阙。嘉织篚之聿修。考礼曲台。宜册函之显锡。兼申颁赐。用示眷怀。今差使千牛卫上将军萧惟德使副御史大夫王守道持节。备礼册命。并赐车服冠剑印绶及衣带匹段鞍马诸特。具如别录。到可祗受。（《高丽史》七。）

　　○遣萧惟德等赐高丽国王册（重熙十八年  兴宗）

　　朕绛阙承祧。祖有功而宗有德。青藩建社。大者王而小者侯。虽武肃於群雄。亦柔怀於远裔。式全大义。永保鸿图。其有缵服开荣。飞章述职。控临日域。居苍龙列宿之方。尊奖天庭。奉白马刑牲之约。爰举旌畴之命。是行册拜之仪。咨尔匡时致理竭节功臣开府仪同三司守太保兼侍中上柱国高丽国王食邑七千户食实封一千户王徽。玉藻含温。金球播雅。宇量平吞於綍澥。风棱峻屹於昆仑。蝇字观书。洞探经纶之略。鹤铃蕴术。深知战伐之机。粤自分启三陲。绍兴五霸。寻就颁於凤綍。俾为长於免城。四方于宣。匡合之名辉信史。一变至道。拊循之化洽熙民。加以靖恭无骄满之容。忠孝有委输之节。丰陈篚。继走梯航。宜考礼於曲台。载图勋於盛府。班崇绝席。秩峻专车。袭乃王封。增之井赋。仍锡褒功之号。并推懋赏之恩。遣使千牛卫上将军萧维德。使副御史大夫王守道持节备礼。册命尔为守太传兼中书令特封高丽国王。加食邑三千户食实封三百户仍赐资忠奉上四字功臣。阶勋如故。於戏。周赐彤弓。尤重专征之柄。汉颁玄钺。益雄作翰之权。今古相望。宠灵若是。勉副殿邦之寄。无忘奉国之诚。钦荷丕言。以绥吉履。（《高丽史》七。）

　　○再报西征书（重熙十八年  兴宗）

　　元昊伺窥边事。特议讨除。再幸边方。欲歼元恶。而夏国驰告。元昊云亡。嗣童未识於矜存。狡佐犹怀於背诞。载念非缘逃户。可致亲征。熟料凶顽。终合平荡。苟欲稽於一举。诚无益於两朝。（李焘《长编》、《宋大诏令集》二三二同。）

　　○报西征回书（重熙十九年  兴宗）

　　爰自首秋。亲临寇境。先驱战舰。直济洪河。寻构浮梁。洎成戍垒。六军蓄锐。千里鼓行。（又云）专提骑旅。往趋枭巢。郡牧货财。戈甲印绶。庐帐仓敖。驼橐之馀。焚烧殆尽。螫毒寻挫。唯类无遗。非苟窜残全除必矣。（又云）兼於恃险之津。已得行军之路。时加攻扰。日蹙困危。虽悔可追。不亡何待。载想同休之契。颇协外御之情。（《宋大诏令集》卷二三二《回契丹劄子》。）

　　○谕大臣诏（重熙二十二年  兴宗）

　　朕与宋主约为兄弟，欢好岁久，欲见其绘像，可谕来使。（《辽史兴宗纪》。）

　　○以司空大师不肯赋诗以诗挑之（兴宗）

　　为避绮吟不肯吟，既吟何必昧真心。吾师如此过形外，弟子争能识浅深。（《辽东行部志》引《海山文集》。）

　　○遣耶律革等册高丽王诏（重熙二十四年  兴宗）

　　卿嗣立世勋。茂修文教。效珍职篚尊奖於皇家。（一作室。）奕庆藩圭。抚宁於青域（一作城。）属兹行礼。思与同休。（一作修。）爰特降於册函。仍优加於贿命。式昭眷想。当体恩荣。今差匡义军节度使耶律革等往彼。备礼册命。仍赐军辂冠服圭剑等。及特赐诸物。具如别录。至可领也。（《高丽史》七。）

　　○遣耶律革等册高丽国王册（重熙二十四年  兴宗）

　　王者礼遇群后。怀和万邦。锡以彤玈。龙价藩之功茂。赐之膰胙。表王室之庆成。顺考前规。允膺休典。朕甫钟嘉运。勉徇鸿名。绵蕝之仪。适交修於朝石。寥萧之泽。宜遐冒於海隅。钞简灵辰。式扬昆命。匡时致理竭节资忠奉上功臣开府仪同三司守太保兼中书令上柱国高丽国王。食邑一万户食实封一千三百户王徽。淹融迪裕。忠肃秉彝。木德司仁。旁钟於醇粹。珠衡挺異。逈赋於英标。而自嗣兴乃邦。缵服前烈。树桓文之遐业。抚辰卞之全封。善政其苏。驩谣允穆。宾王请朔。久坚事大之诚。侯律占风。克谨守邦之职。作皇家之外蔽。壮戎翰之中权。实宽东顾之忧。率资北面之力。存逢邦庆。永念世勋。乃临遣於使騑。特进加於朝册。维师升秩。奉邑增封。申昭柔远之恩。式协畴庸之典。今遣使匡义军节度使饶州刺史兼御史大夫耶律革。使副崇禄卿护军陈顗。持节备礼。册命尔为守太师。加食邑五千户食实封五百户。馀如故。於戏。鸾冕八章异其数。象辂九旂昭其文。讲备物於曲台。溢荣晖於列国。敛膺殊礼。永懋令图。矧当熙盛之期。益著匡宁之绩。仪形群岳。贻燕后昆。宝朕训言。膺受繁祉。（《高丽史》七。）

　　○遣萧禄册高丽国王太子官告（重熙二十四年）

　　古之诸侯。阙有世子。贞列邦而为重。守冢社以维艰。永念亢宗。必先立嫡。近省来奏。深嘉乃诚。（一作忱。）爰念禀朔尊王。盖绝专封之礼。瞻天请命。固求树本之恩。特举旧章。懋膺荣典。匡时致理竭节资忠奉上功臣。开府仪同三司守太傅中书令上柱国高丽国王。食邑一万户食实封一千三百户王徽。子勋。凭积德之厚。禀贻谋之休。越在龆年。郁为雅器。缀胄筵而让齿。趋师席以参玄。而况宝系莫竟。昌源寝远。肯堂肯构。既克绍於世风。拜后拜前。是并敷於朝典。顾三韩之右地。■〈扌忽〉百济之旧名。荣分父母之邦。爵复公侯之始。示予绥援。弘尔善祥。於戏。当纨绮之龄。受丝纶之宠。黑轓异等。玄衮升华。所宜崇孝敬以承亲颜。敦信厚而仪公族。勿骄勿惰。有初有终。钦兹维休。无忝慈训。可特封三韩国公。（《高丽史》七。）

　　○银佛背铭（道宗）

　　白银千两。铸二佛像。威武庄严。慈心法相。保我辽国。万世永享。开泰寺铸银佛。愿后世生中国。耶律弘基虔心银铸。

　　（张江裁《燕京访古录》：“西便门内西北一里，菜园井台后，有颓残佛殿三楹，内有一台，上座一佛，高三尺八寸，恶像狰狞，须髮鬃烈，双耳环珮下垂，如金刚像，半衫半甲，花雲战靴，双手捧钵、左骽盘、右骽立、眦目裂齿，威武绝世，背后镌阴文篆书银佛铭曰（如前文）共四十四字，考此地，当是大辽开泰寺也。”）

　　（《日下旧闻补遗》十八引晁公溯《嵩山集》云：“契丹主鸿基以白金数百两，铸两佛像。铭其背曰：愿后世生中国。”）

　　（《辽史兴宗纪》：重熙二十三年冬十月癸丑，以开泰寺铸银佛像，曲赦在京囚。兴宗於次年八月崩逝，弘基即位，是为道宗，改清宁元年。弘基之弘原作鸿或是抄写刊印之讹。铸比银佛时，尚未即位。此用庙号，取一致。）

　　（又原铸两佛像，此仅一佛，或是分供于中京、南京者。）

　　○即位谕百僚诏（重熙二十四年  道宗）

　　朕以菲德。託居士民之上。第恐智识有不及。群下有未信。赋敛妄兴。赏罚不中。上恩不能及下。下情不能达上。凡尔士庶。直言无讳。可则择用。否则不以为愆。卿等其体朕意。（《辽史道宗纪》。）

　　○谕左夷离毕诏（清宁元年  道宗）

　　朕以眇冲。获嗣大位。夙夜忧惧。恐弗克任。欲闻直言。以匡其失。今已数月。未见所以副朕委任股肱耳目之意。其令内外百官。比秩满各言一事。仍转谕所部。无贵贱老幼。皆得直言无讳。（《辽史道宗纪》。）

　　○谕诸宫都部署诏（清宁元年  道宗）

　　凡有机密事。即可面奏。馀所诉事。以法施行。有投诽讪之书。其受及读者皆弃市。（《辽史》六二《刑法志》。）

　　○规定服饰诏（清宁元年  道宗）

　　（一）除护卫士馀不得佩刃入宫。非勋戚后及夷离堇。副使。承应诸职事人。不得冠巾。（《辽史道宗纪》。）

　　○规定服饰诏（清宁元年  道宗）

　　（二）夷离堇及副使之族并民如贱。不得服驼尼。水獭裘。刀柄。兔鹘。鞍勒。佩子不许用犀玉。骨突犀。惟大将军不禁。（《辽史道宗纪》。）

　　○允毁亭舍后谕高丽（清宁二年  道宗）

　　自馀琐事。俾守恒规。（《高丽史》十。）

　　○谕诸部长吏诏（清宁二年  道宗）

　　先时诸路死刑。皆待决於朝。故狱讼留滞。自今凡强盗得实者。听即决之。（《辽史》六二《刑法志》。）

　　○谕杜防（清宁二年  道宗）

　　朕以卿年老嗜酒。不欲烦以剧务。朝廷之事。总纲而已。（《辽史》八六《杜防传》。）

　　○戒纵火诏（清宁二年  道宗）

　　方夏长养。鸟兽孳育之时。不得纵火於郊。（《辽史道宗纪》。）

　　○遗萧继从等册高丽王诏（清宁三年  道宗）

　　卿控临祖服。藩屏皇家。荐号龙庭。方毕推崇之礼。均休免域。宜行册拜之恩。式示宠颁。用昭温眷。今差天德军节度使萧继从。左千牛卫大将军王守拙等充封册使副。并赐卿冠服车辂银器匹段鞍马弓箭等。具如别录。至可领也。（《高丽史》八。）

　　○遣萧继从等赐高丽国王册（清宁三年  道宗）

　　我国家重苍眷命。累圣垂休。推恩信於万邦。宁分中外。襃功勋於庶位。讵隔迩遐。眷三韩阃阈之雄。限伯禹方隅之表。其有践开青社。遥控紫庭。绍匡合之霸图。修委输之臣节。虽日中有子。曾申锡於王封。而天下同文。旋弼成於帝化。属均大庆。思答洪勋。爰卜臧辰。式颁宠典。咨尔匡时致理竭节资忠奉上功臣。开府仪同三司守太师兼中书令上柱国高丽国王。食邑一万五千户食实封一千八百户王徽。精储龙宿。杰出鸡林。博通幼尚於诗书。聪悟生知於礼乐。宏谋秘奥。常探金樻之编。敏思遒妍。已着锦楼之集。粤自袭爵朱蒙之国。宣风玄菟之乡。以宽猛董雄师。以惠和熙雅俗。膏雨霈一方之泽。景星为千古之祥。当圣考临轩。颇尽匡周之礼。迨冲人纂业。尤坚奉启之诚。剡华楮以飞章。匦青茅而入贡。载观忠义。无替敬恭。近者迫群舆恳切之词。推寡眜优崇之号。勉从勤请。遂举盛仪。方覃象魏之恩。首奖桓文之略。是用移晋相专车之秩。升汉臣独坐之班。兼益户封。并昭宸奖。今遣使天德军节度使萧继从使副左千牛卫大将军王守拙持节备礼。册命尔为兼尚书令加食邑五千户食实封二百户。於戏。飞龙在运。白马伸盟。宠锡彤弓。位冠於五侯九伯。荣调玉铉。权崇於四辅三公。矧乃居先人赐履之邦。袭伯氏扬旍之寄。弼翊可以希於善善。拊循可以慕於优优。宜树芳猷。别凝茂绩。应福谦於神道。契助顺於天心。敬戒於兹。长守富贵。（《高丽史》八。）

　　○遗萧素等册高丽王太子诏（清宁三年  道宗）

　　卿庆钟王胤。幼标聪悟之名。爵列国公。早被丰优之命。束蕝属行於成礼。编筠思洽於殊休。宜有宠颁。式符眷瞩。今差利州管内观察使萧素。司农卿柴德滋充封册使副。并赐卿冠服车辂银器匹段鞍马弓箭等。具如别录。至可领也。（《高丽史》八。）

　　○遣萧素等赐高丽国王太子册（清宁三年  道宗）

　　朕嗣守丕图。奄宅绵宇。徇缙绅之抗疏。束茅蕝以陈仪。上奉慈颜。方增於懿号。下襃眇德。亦被於虚称。载惟延赏之恩。宜举袭封之典。咨尔匡时致理竭节资忠奉上功臣开府仪同三司守太师兼中书令上柱国高丽国王。食邑一万五千户食实封一千八百户王徽。子勋。鵷■〈刍鳥〉瑞质。騄駬奇踪。挺岐嶷之英姿。蕴温良之妙德。肯堂承训。允符作室之言。良冶传芳。期肖为裘之业。爰自绮纨之岁。已膺纶綍之荣。今属玉检推尊。销金在运。率土皆霑於庆宥。承家宜被於宠灵。特霈筠编。茂均萧泽。是用遣使利州管内观察使萧素。使副守司农卿柴德滋持节备礼。册命尔为顺义军节度使朔武等州观察处置等使崇禄大夫检校大尉同中书门下平章事。使持节朔州诸军事。行朔州刺史上柱国三韩国公。食邑三千户食实封五百户。於戏。爵疏五等。首冠於侯封。寄重十连。兼提於相印。服是休美。永惟敬哉。（《高丽史》八。）

　　○圣宗钦爱皇后哀册（清宁四年  道宗）

　　维清宁三年岁次丁酉。十二月癸卯朔。二十七日己巳。大行太皇太后崩於中会川行宫之寿安殿。旋殡於庆州北别殿之西阶。粤明年夏五月四日癸酉。将迁袝于永庆陵。礼也。夕攒方开。夜漏甫尽。龟兆告时。龙輼移轫。绵山之缟素凝霜。离殿之帷帟飞烬。奠樽既撤。哀仗徐进。想旧事兮若新。计远日兮如近。孝孙嗣皇帝臣弘基。义感祖先。情深胄胤。忆恋风猷。迫思恩信。命相辅以为文。期音徽之大振。词曰。周室德业。文母居先。汉朝仪范。马后称贤。致延祚於七百载。克流芳於二百年。伊彼往矣。其谁继焉。大行太皇太后。博厚成仪。中和毓德。婉淑慈仁。聪明正直。嫔嫱卑下。示之以谦抑。子孙众多。勖之以温克。对袆褕之纤靡。辄不更衣。处宫室之深严。尝无逾阈。若天之清。若地之贞。若江海之量。若日月之明。於孝宣有妇顺之容。所以承爱敬。於孝章有王业之训。所以享推称。乃即前宫之大号。乃膺太上之徽名。礼度在躬。不取珩璜之节。廉纯为事。不从簪珥之荣。行不旁履。视不斜睨。好尚古风。勤求实际。普全六行之馀。洞达三乘之义。动必协於人心。静必从於佛意。勃兴皇运。肆及孙谋。邦国盖承於垂庆。宗亲皆荷於贻休。有兄之女兮还尊居於永乐。有女之子兮复贵处於长秋。若昆若季。乃王乃侯。一门之盛。千古无俦。属寿龄之向暮。眄光景以难留。方大恢於圣化。遽上促於仟游。呜呼哀哉。水逝悲川。花愁泣露。顾繐幄以凝恋。对练衣而增慕。去复去兮天上侣。远复远兮人间路。追末命兮如在怅。慈颜兮何处。呜呼哀哉。长天惨兮笳动。悲风起兮林麓闲。当夏天之炎燠。变秋日之凋残。将临乎玄阙。将届乎阴山。望神座兮徒有恨。痛仙軿兮不可攀。惟贞节兮确然金石。惟淑誉兮蔼若椒兰。虽女史兮有彤管。纪清芬兮靡殚。呜呼哀哉。（拓本。）

　　○谕左夷离毕诏（清宁四年  道宗）

　　比诏外路死刑。听所在官司即决。然恐未能悉其情。或有枉者。自今虽已款伏。仍令附近官司覆问无冤。然后决之。有冤者。即具以闻。（《辽史》六二《刑法志》。）

　　（按《辽史道宗纪》：清宁四年二月，诏夷离毕：“诸路鞠死罪，狱虽具，仍令别州县覆按，无冤，然后决之；称冤才是，即具奏。”应即此诏。）

　　○遣耶律亘赐高丽王诏（清宁十年  道宗）

　　朕荷累圣之鸿休。缵一宁之嘉祚。励精求理。寅畏居怀。十稔於兹。四方大定。圆极祐历。继荐瑞於昌期。群辟拜章。议推功於眇德。勤请弥切。牢让靡遑。俯徇舆情。勉应徽号。已定次年元日行礼。卿称藩作翰。事上输忠。闻究盛仪。谅增同庆。今差礼宾使耶律亘赍诏往彼示谕。想宜知悉。（《高丽史》八。）

　　○遣耳律宁等册高丽王诏（咸雍元年  道宗）

　　卿忠勤奉上。熙洽逢辰。展缛宪於曲台。既增殊号。霈鸿恩於遐域。式表同休。往陈册拜之仪。优示颁宣之命。用昭温眷。当体至怀。今差宁远军节度使耶律宁。益州管内观察使丁文通。充封册使副。并赐卿冠服车辂银器匹段鞍马弓箭酒等。具如别录。至可领也。（《高丽史》八。）

　　○遣耶律宁等赐高丽国王册（咸雍元年）

　　朕诞膺骏命。慎守丕图。上则荷累圣之贻谋。寀昌运祚。下则亲诸侯而立国。广树藩维。其有嗣爵朱蒙。申疆玄菟。延世大开於王社。纳忠遐奖於帝宸。适逢熙洽之期。载益庞鸿之号。缛仪束蕝。方薄浃於殊休。懿册编琼。宜先加於异数。咨尔匡时致理竭节资忠奉上功臣。开府仪同三司守太师中书令兼尚书令上柱国高丽国王。食邑二万户食实封二千户。玉庆钟奕叶。道冠生民。维岳降神。素推於雄杰。自天生德。夙富於温仁。而自表海袭封。带河传誓。化敷辰卞。洽宣绥抚之功。业茂桓文。妙尽修输之节。任土述宾王之职。守方遵请朔之文。爰尚周勤。靡忘钦顾。乃者。勉从群请。增上讳称。载惟匡合之谋。特降襃崇之命。既念功而锡号。仍与邑以疏封。是用遣使宁远军节度使耶律宁。副使益州管内观察使丁文通等。持节备礼册命。加尔守正保义四字功臣。食邑三千户食实封三百户。馀如故。於戏。高而愈卑。持盈之格训。小则事大。保国之令猷。王其表率一方。仪刑群岳。勿爽慎终之道。勿愆效顺之诚。继汝先风。为予外蔽。宝是敕戒。永孚于休。（《高丽史》八。）

　　（王庆钟奕叶，玉应是王字之讹。）

　　○遣耶律迪等册高丽王太子诏（咸雍元年  道宗）

　　卿凿楹禀训。早居世子之荣。绁组分封。爰列上公之爵。束蕝属行於盛礼。编筠思洽於洪恩。兼示颁霑。用昭眷瞩。今差利州管内观察使耶律迪。卫尉卿麻晏如等充封册使副。赐卿冠服车辂银器匹段鞍马弓箭酒等。具如别录。至可领也。（《高丽史》八。）

　　○遣耶律迪等赐高丽国王太子册（咸雍元年  道宗）

　　朕奉圆灵之休命。承列圣之庆谋。内则怀帝室之茂亲。方深雍睦。外则眷王藩之令胄。更厚抚绥。其有玉蔓延华。珠躔挺粹。然毓躬於震域。谅驰恳於宸庭。会逢乂靖之期。增峻庞鸿之号。宜加异数。用浃殊休。咨尔顺义军节度朔武等州观察处置等使崇禄大夫检校大尉同中书门下平章事使持节朔州诸军事行朔州刺史上柱国三韩国公食邑三千户食实封五百户王勋。国栋其材。天球伟器。挹清猷而照俗。包茂略以经时。识君臣父子之仪。知礼乐诗书之教。矧夙推於令誉。尝优被於恩章。进秩国公。协亲藩后。碧幢按部。操节制之雄权。黄阁调元。领平章之钜任。而能宽以涵物。原而律身。载量英敏之才。爰降宠嘉之典。荣飞凤綍。贵珥貂绥。兼益崇阶。并昭盛纪。是用遣使利州管内观察使耶律迪。副使守卫尉卿麻晏如持节备礼。册命尔为兼侍中加特进。馀如故。於戏。一时之遇。千古所稀。念继世之勋。予不忘於奖邵。悬匡帮了之志。尔宜尽于勤能。无恃宠以骄人。勉竭忠而奉主。服是丕训。永保休贞。（《高丽史》八。）

　　○赐法均大师句（咸雍六年  道宗）

　　行高峰顶松千尺。戒净天心月一轮。（《法均遗行碑铭》、释明河补《续高僧传》）

　　○致宋帝商地界书（咸雍十年  道宗）

　　维咸雍十年岁次甲寅。三月。大辽皇帝谨致书於大宋皇帝阙下。（以上十五字，《长编》《统类》《宋会要》并亡。）窃以（窃以，《长编》《会要》作爰自。）累朝而下。讲好以来。互守成规。务敦夙契。虽境分二国。克保于难知。（于难知，《长编》作於驩和，《会要》作其欢和。）而义若一家。共（共，《长编》作若。）思於悠永。事如闻於违越。理须（须，《长编》作惟。）至於敷陈。其蔚、应、朔三州土田。（土田，《会要》作地田，《治迹》亡。）一带疆土。（疆土，《长编》作疆里，《治迹》亡。）祗自早岁。曾遣使人。止於旧封。俾安铺舍。庶南北永标於定限。往来悉绝於奸徒。洎览（览，《治迹》作闻，《会要》作揽。）举申。辄有侵扰（扰，《会要》作挠。）於全属。当朝地分。或营修戍垒（戍垒，《国志》作伐垒。治迹《作堡垒，兹从《会要》。）或存止居舍。（居舍，《治迹》作舍居，《长编》《会要》作居民。）皆是守边之冗员。不顾睦邻之大体。妄图功赏。（赏，《治迹》作实。）深（深，《治迹》作度。）越封陲。（陲，《治迹》作邮。）今属省巡。遂令按视。备究端实。谅难寝停。至（《长编》《治迹》《会要》至下并有于字。）缕细之缘由。分白之事理。已具闻达。尽令拆移。既未见从。故宜申报。（《长编》《会要》於伸报下有“爰驰介驭，特致柔缄。远亮周隆，幸希详审”十六字）据侵入当界事理。（当界事理，《会要》作当境地里，《长编》《治迹》作当界地理。）所起铺堠，（堠，《治迹》作候，《会要》《长编》作形。）之处。各（各，《长编》《会要》作合。）差官员。同共检照。（检，《国志注》《治迹》作点。）早令毁撤。卻於久来元定地（《长编》《会要》无地字。）界（《长编》界下有至字。）再安置外。其馀边境。更（更，《治迹》作吏。）有生创事端。委差去使臣到日一就理会。如此则岂惟疆场之内。不见侵逾。兼於信誓之间。且无违爽。兹实稳便。（稳便，《长编》《会要》作便稳。）颛俟准依。（《契丹国志》二○。《太平治迹统类》一六。李焘《长编》。《宋会要蕃夷》。）

　　○再致宋书议地界（咸雍十年  道宗）

　　昨驰一介之传。议复三州（州字，《治迹》《国志》原作川，兹从《会要》《长编》。）之旧封。事已具陈。理应深悉。期遵誓约。各守边陲。（《治迹》《国志》作邮。）至如创生事端。侵越境土。在彼则继有。于此则曾无。（无，《长编》《会要》作微。）乃者萧禧才回。韩缜继（继，《长编》作续，《会要》作随。）至。荐承书翰。（荐承书翰，《会要》作若承函翰，《长编》作荐承函翰。）备识（识，《会要》作认。）诚悰。言有侵逾。理须改正。斯正（斯正，《长编》作斯，《会要》作期。）见和成之意。且无违拒之辞。寻命官僚。同（同，《会要》作即。）行检点。于文验则甚为显白。其铺候（候，《长编》《会要》作形。）则尽合拆移。近览所司之奏陈。载详兹事之缕细。谓刘忱等虽曾会议。未见准依。自是（是，《长编》《会要》作夏。）及冬。以月逮日。（《长编》《会要》作以日逮月。）或假他故。或饰虚言。殊无了绝之言。（言，《长编》《会要》作期。）止有迁延之意。若匪（匪下，《长编》《会要》有再字。）凭缄幅。更（更，《会要》作申。）遣使人。实虞诡曲。以相蒙罔。缶端倪而具达。更希精览。遐亮至怀。早遣（遣，《长编》《会要》作委。）边吏。（吏，《长编》《会要》作臣。）各加审视。别安戍垒。俾返旧常。一则示（示，《长编》《会要》作庶。）靡碍（碍，《长编》《会要》作爽。）於邻邦。（邦，《长编》《会要》作欢。）一则表求（求，《长编》《会要》作永。）敦于世契。傥（傥下，《长编》《会要》有或字。）未从擗割。仍示稽违。在往复以难停。系（系，《会要》作保。）悠长而岂可。微阳戒候。善啬为宜。（《太平治迹统类》一六。《宋会要蕃夷》。李焘《长编》。）

　　○遣萧禧使宋圣旨劄子（咸雍十年  道宗）

　　南朝侵过分岭以北。盖却小铺子三坐并义儿马铺。皆合拆移近南。於分水岭南修盖。（李焘《长编》。）

　　○遣萧惟康如高丽告皇太后丧诏（大康二年  道宗）

　　昊天不憖。大行皇太后上仟。慈颜永诀。眇质畴依。攀恋所深。悲号无措。卿疏封王社。作翰皇家。闻报讣音。谅增哀恳。（《高丽史》九。）

　　○遣石宗回如高丽致大行皇太后遗留衣服诏（大康二年  道宗）

　　昊穷不吊。慈壼缠忧。痛极弥留。无所迨及。爰遵遗命。式示宠颁。（《高丽史》九。）

　　○圣宗仁德皇后哀册（大康七年  道宗）

　　维大康七年岁次辛酉。十月甲寅朔。八日辛酉。先谥仁德皇后萧氏。发自祖州西之玄寝。迁袝于永庆陵。礼也。岁琯均时。应钟肇律。卤仗烟凝。重冈雾蔚。望神座之甫安。却灵輴之将出。嗣孙皇帝弘基。深■〈車尔〉孝思。固存哀恤。遵遗旨以披诚。考旧章而备物。温诏俄宣。徽猷载述。词曰。坤顺而正。承卓乚以行。月随而运。续日之明。阴体至静。阳用而生。后德中助。帝功大成。唐媛兴妫。涂山翼夏。娀赞殷昌。嫄裨周化。秦汉已还。隋唐而下。我国迭隆。其贤相亚。曾沙瑞集。剖石文传。覆玉人异。铸金像全。极丽而已。俔妹之然。义昭配地。号峻齐天。体轩之星。储婺之宿。蕣颜既芳。兰仪亦郁。渔涉图书。浣濯袆鞠。樛木歌能。《关雎》咏淑。柔嘉婉丽。慈爱谦冲。珩璜缀节。綦组维功。宠专万乘。教被六宫。亢恩易失。至美难终。呜呼哀哉。属考宣奄促仟游。戾玄宁躬严於时祭。攀鼎驾以何阶。怅瑶斋而永闭。雷雨之泽不流。雾露之忧莫济。苍梧之恋兮徒冥茫。素奈之谣兮类符契。暮景遄臻。韶容告逝。呜呼哀哉。垂懿范于层城之下。散淑风于大邦之閒。涂椒之屋兮阒其户。供桑之室兮空其坛。极朝家之怆悼。动戚里之伤叹。启攒于别殿。归引于他山。呜呼哀哉。世事去兮若惊尘。年光度兮如流水。从宴乐者。思北园以无期。守禋祀者。望西陵而曷已。閟梓椁兮迨五十年。隔松阡兮向二百里。呜呼哀哉。彼定命兮既往。此饰终兮可追。列太庙之遗像兮婉尔其质。存曲台之旧册兮焕乎其辞。想兴皇留嘱之语兮有灵而潜知。谓圣宗志记之地兮有时而同归。爰徇佥舆之议。方陈从合之仪。呜呼哀哉。帷帟封路兮日影重。萧鼓鸣郊兮风韵咽。逗古陌以凄霜。驻空林而惨月。当初之夜壑孤藏。今夕之逝川共阅。钥固泉扃。关沈穸阙。呜呼哀哉。永恨消兮天梯之曲。香魂来兮庆雲之阳。人神协意兮靡渎。祖考降祉兮无疆。惟馀芳之蔼蔼。与地久兮天长。呜呼哀哉。（《拓本》。）

　　○遣耶律信等敕祭高丽王文（大康十年  道宗）

　　惟灵性极礼义之端。体涵中和之粹。王爵驭贵。早袭青社之封。木神则仁。全赋东方之气。躬怀忠款以力行。职述贡仪而岁至。一匡致主。朝廷赖其勋。千里于藩。生民受其赐。方当拱手以仰成。何意上天之不遗。闻讣悼怀。辍朝增欷。呜呼。岁阴不留。人生如寄。一千年时运之逢。五十载君臣之义。遽藏夜壑之舟。难秘东园之器。宜遄遣於轺音。俾往申於奠礼。魂兮有知。歆此至意（《高丽史》十。）

　　○遣耶律信等敕祭高丽王文（大康十年  道宗）

　　惟灵辰象纯精。岳渎秀气。庆发世国。才为王臣。甫从英妙之年。爰被宠嘉之命。抚封日域。述职天朝。翊戴输勤。（一作诚。）开庇底乂。方茂称藩之绩。遽缠陟岵之忧。议以夺情。俾其袭爵。指轺騑之既驾。闻驿讣之云来。复嗟歼良。益用震悼。何舟壑之不息。乃人琴之俱亡。言念忠图。想见风矩。临遣轮驭。往陈奠觞。冥神有知。谅我遐意。（意，一作思。《高丽史》十。）

　　○谕外官迁转诏（大安元年  道宗）

　　比者外官因誉进秩。久而不调。民被其害。今后皆以资给迁转。（《辽史道宗纪》。）

　　○答高丽乞罢榷场诏（大安四年  道宗）

　　屡抗封章。请停榷易。（易，《东国通鉴》作场。）谅惟细故。讵假繁辞。（迩然《东国通鉴》无然字。）议於（《东国通鉴》无於字。）便宜。况未期於（《东国通鉴》无期於二字。）创置。务从安帖。以尽倾输。释乃深疑。体予至意。（《高丽史》十。《东国通鉴》。）

　　○用旧法诏（大安五年  道宗）

　　法者。所以示民信而致国治。简易如天地。不忒如四时。使民可避而不可犯。比命有司。纂修刑法。然不能明体朕意。多作条目。以罔民于罪。朕甚不取。自今复用旧法。馀悉除之。（《辽史》六二《刑法志》。）

　　（太祖神册五年康默记为皇都夷离毕。六年诏定法律，初有律文。圣宗分治以二院。规模始备。道宗（咸雍）六年，以契丹汉人风俗不同，国法不可异施，於是更定条制。然条约既繁，犯法者众，故又复用旧法，即分治之法也。）

　　○使涿州遗宋书（大安七年  道宗）

　　夏国来称。宋兵起无名不测事端。（《宋史》四八六《夏国传》。）

　　○遣萧遵烈等敕祭高丽王诏（大安十年  道宗）

　　朕言念先臣。保全亮节。将被便蕃之宠。遽从汗漫之游。灵魄夫遥。渥恩宜及。遣陈祭酹。庸表眷怀。今差永州管内观察使萧遵烈。卫尉少卿梁祖述充敕祭使副。祭所诸物。具如别录。（《高丽史》十。）

　　○遣萧遵烈等敕祭高丽王文（大安十年  道宗）

　　惟灵器范渊。英姿神秀。迈庆遇风雲之会。恭依日月之华。承祖业之贻修。缵王藩之嗣理。表海遵修於旧服。朝天奉达於勤诚。寔禀义方。克全忠节。将加宠懋。奄至沦亡。闻讣奏以兹来。痛恩褒之莫及。特遣騑传。往陈奠觞。凝想贞魂。固谅深意。（《高丽史》十。）

　　○遣萧褫慰问高丽王诏（大安十年  道宗）

　　省所奏高丽国王薨逝事。具悉。朕以先臣表是东海。方赖匡扶之绩。遽聆陨越之灾。顾尔幼冲。遘斯凶闵。当永思於缵袭。用少节於哀摧。顺以礼文。副予遐念。今差广州防御使萧褫。赍诏往彼慰问。兼赐赙赠。具如别录。（《高丽史》十。）

　　○遣郭人文起复高丽国王诏（大安十年  道宗）

　　王适遘家艰。爰膺世嗣。由苫在制。然孺慕以钟情。金革从权。固牵复而就政。谅极哀荣之至。勉符眷委之深。今差崇禄卿郭人文。往彼赐卿起复告敕各一道。（《高丽史》十。）

　　○进高丽国王嗣子昱为王官告（大安十年  道宗）

　　立孝惟亲。在苴麻则礼当终慼。移忠於国。顺金革则义贵从权。故襄子繇发命以即戎。伯禽因有为而摄事。朕若稽古典。诞抚庶邦。眷青社之名封。乃皇家之钜屏。上帝不憖。列侯云薨。属令嗣以有成。宜旧服以有继。式涓刚吉之旦。载考牵复之文。佥议允谐。宠章攸举。高丽国王嗣子王昱。庆隆世嫡。才茂人英。龙星腾七宿之精。夙钟其智。木神冠五行之秀。生富于仁。爰在妙龄。早推俊器。方幹承家之蛊。遽罹陟岵之艰。讣奏云来。衋伤攸至。然痛缠苫块。三年未忍夺其情。而任重蕃垣。一日不可虚其守。是用特降出纶之命。俾从始墨之经。付施纽之崇权。升凤池之峻秩。检阶优锡。勋邑兼新。与袭国封。用慰人望。於戏。肇尔烈祖。臣於我朝。誓著泰山。表兹东海。尊主庇民而有裕。贻孙翼子以承休。顾惟八世之莫京。皆获一卣之所赐。汝其祇蹈先训。永怀令图。勤俭可以保民。信义可以行政。服是炯戒。往惟钦哉。可起复骠骑大将军检校太尉兼中书令上柱国高丽国王食邑七千户食实封七百户。仍令所司择日备礼册命主者施行。（《高丽史》十。）

　　○遣刘直贺高丽王生辰敕（寿昌元年  道宗）

　　卿袭封日域。述职天朝。适当授钺之初。载属玄弧之旦。宜申庆锡。用示眷怀。今差泰州管内观察使刘直。往彼。赐卿衣对匹段鞍马弓箭诸物等。具如别录。至可领也。（《高丽史》十一。）

　　○高丽使还赍回诏（寿昌元年  道宗）

　　眷言青社。祗奉紫宸。世竭忠图。时修贡品。向者。昱己附陈於章表。谓染沉痾。卿复申奏於阙庭。权知重务。勉思勤顺。姑用允从。（《高丽史》十一。）

　　○遣耶律括册高丽王诏（寿昌三年  道宗）

　　卿夙抚藩封。恭修职贡。属婴疾恙。请遂调颐。有司爰考於典彝。间世用颁於恩赉。示优存念。当体眷怀。今赐卿及对匹段鞍马弓箭等物。具如别录。至可领也。（《高丽史》十一。）

　　○遣耶律思齐等赐高丽国王册（寿昌三年  道宗）

　　朕以昊苍眷祐。祖宗贻范。统临天下。四十有三载矣。外康百姓。内抚诸侯。咸底於道。而海隅立社。北抵龙泉。西极鸭绿。祗禀正朔。奉输琛赆。乃者先臣告谢。嫡嗣衔哀。既即苫块。俾袭茅土。叠抗章奏。恳称疾恙。愿归诸父。庸荷崇构。寻依虔请。适委权莅。而能竭节事大。沥诚恭上。矧念一方之位。既崇千乘之名。所宜必正。爰行典礼。特行册命。咨尔权知高丽国王事熙。肖二仪之间气。含五行之淳烈。九流艺术。通乎默识。七雄势数。断乎雅论。暨持政柄。专裁时务。桢幹立而宗室安。帷幄深而伯图定。虽兄弟犹芝兰。丛生于卞圃。子孙如骐骥。竞驰乎辰野。主其祀者。非尔而谁。爰从龟筮。讲求宪物。铁券丹书。约坚带砺。金印紫绶。荣配车服。是用遣使临海军节度使检校太傅兼御史中丞耶律思齐。使副太仆卿昭文馆直学士李湘。持节备礼。册命尔特进检校太尉兼中书令上柱国高丽国王。食邑一千户食实封七百户。於戏。肇我太祖。嗣及冲人。积功累德。剖符锡壤。于藩于宣。家世有遗法。曰朝曰会。岁时有常制。永表东夏。与辽无极。其惟敬哉。（《高丽史》十一。）

　　○遣萧德崇等使宋为夏议和劄子（寿昌五年  道宗）

　　夏国差人告奏。与南宋历年交和。忽於诸路齐发人马。大行劫掠。今则深入近里地分。及於朝廷边界相近诸要害处。多修城壁。侵取不息。伏望计会南宋。卻令还复所夺疆土城寨。尽废所修城壁。奏呈奉旨。仰勘合再奏寻检勘到大康七年准南宋牒以夏国囚废其主。差兵追取作过罪人。续准夏国告奏。南朝无名起兵讨伐。寻经移文理辨。后又委十年正旦国信所计会。定其与夏国往复事体。许令依旧休退兵马。又大安八年。夏国主乾顺状奏。南宋再有兴兵。寻行牒报回到公文。惟是近塞。方得驱逐。如能悔过。亦许应接。前次已指挥夏国。依应施行讫。再奏呈奉旨。夏国元是当朝建立。两曾尚主。昨为南朝讨伐。已曾计会定前项事因。今来更不牒报。再遣兵众侵取不已。及於当朝边界相近诸要害处。创修城寨。缘是有违两朝信誓。及前来已计会定事意仰指挥移牒闻达南国。宜准已计会定事理施行。及还复过疆土城寨。并拆废城壁进呈奏旨夏国频於边出没。伤杀人民。自知罪恶深重。乃隐匿作过事妄有干告岂当凭信便行移牒。兼夏国本是当朝藩镇。其建立本末皆因当朝封殖。昨北朝重熙年中。亦曾加兵讨伐夏国。当朝未尝辄有移问。今来夏国侵犯边塞。边臣出兵及修建堡寨。乃其职事。於两朝信誓。略无平涉。又国主乾顺状奏。自彼南宋侵约近二十年前后告乞起兵援助。奏呈奉旨。夏国元是当朝建立。累世称藩。并受封册兼两曾尚主。故自重熙年中。南朝差郭稹来报。称为夏国僭称崇号。起兵讨伐。后因南朝谕以建藩尚主之由。故於耶律仁先附到回书。既谕联姻。当宽问罪之举。次又遣余靖赍到书。谓姻联且旧。遂停讨伐。又太康中。又准南朝来牒。称为夏国囚辱其主。起兵征讨。当朝为是戚藩。曾经移文理辨及因便人使计会。亦便依从。休退兵马。昨於去年夏国又遣使告奏。南宋忽於诸路发人马。大行劫掠。深入近里地分。侵取不息。寻委所司具告奏词意并前来已计会定事理。移牒和解。经隔多时。迁延不行报复续准夏国再有申奏。又经牒报。方始回到公文。全未依应。至於夏国近年实有曾侵犯南朝边界。并无前项重熙太康年中逐起所指愆过轻重不同。今来南朝岂可固违祖先相从和解之意。及两朝信誓。并前来已计会定事理。不为准行据此依违不定。未悉端由。仍虑南朝臣下不经。为缕细闻达。兼近日夏国又特遣人使告奏。自被南宋侵图。约近二十年。於诸要害被侵。筑了城寨不少。今岁以来。又多修筑。夏国疆宇。日更朘削。乞起兵援助。据当朝与夏国累世联亲。理当拯救。盖以南北两朝。通好年深。固存誓约。便难允其所请。今特遣使臣就去计会。候到南朝仰具录上件委细因由。分付馆伴闻达南朝。子细详究。早为指挥。勾退兵马。及还复已侵过疆土成寨。用固祖宗信誓。不失两翰久来欢好。右请馆伴所闻达南朝。（李焘《长编》。）

　　○遣萧德崇等使宋为夏议和国书（寿昌五年  道宗）

　　肇自祖宗开统。神圣贻谋。三朝通五世之欢。二国敦一家之睦。阜安万宇。垂及百年。（以上三十二字，《宋会要》、《契丹国志》并无。）粤维夏台。实乃藩辅。累承尚主。迭受封王。近岁以来。连表驰奏。称南兵之大举。入西界以深图。恳求救援之师。用济攻伐之难。理当依允。（以上四字，《宋会要兵》八引作理当告急）。事贵解和。盖念（盖念，《国志》无念字，《会要》作益见。）辽之於宋也。（也，《会要》、《国志》并无。）情重祖孙。夏之於辽也。（也，《会要》、《国志》并无。）义隆甥舅。必欲两全於保合。岂宜一失於绥存。而况於彼庆历元丰中。曾有披闻。（案：披闻，《长编》作被闻。原注被闻二字未详。《会要》作披闱。兹从《国志》。）皆为（皆为，《会要》作为皆。）止退。宁谓辄违先旨。仍事远征。尔后移问稠重。谕言委细。已许令於应接。早复罢於侵争。（尔后以下至此二十二字，《会要》《国志》并无。）傥蔽议以无从。虑造端而（而，《国志》作之。有自。案：《国志》止此。）则於（於，《会要》作干。）信誓。谅系谋维。（维，《会要》作帷。）与其小不忍以穷兵。民罹困弊。曷若大为防而计国。世固和成。（案：《宋会要》止此。）特戒使轺。往达诚素。向融淑律。加裕冲襟。（《宋会要蕃夷》、《契丹国志道宗纪》、李焘《长编》。）

　　○遣张臣言如高丽谕册命元子敕（寿昌六年  道宗）

　　卿宣力侯邦。输忠王室。因飞章而抗奏。乞延赏以推恩。载验乃诚。宜从所请。仍图严像。增饬贡仪。特示宠颁。式昭优眷。已令所司。择日备礼册命次。今差秘书少监张臣言。往彼报谕。及别赐卿衣著匹段银绢等物。具如别录。（《高丽史》十一。）

　　○遣萧好古册高丽王太子诏（寿昌六年  道宗）

　　卿嗣膺祖服。遥临海表之区。将建后昆。虔侯天朝之命。适从汝请。既谕朕言。特申遣於使华。俾宠加於公爵。固昭优异。庸示眷怀。今差高州管内观察使萧好古等。持礼往彼。册命卿长子俣为三韩国公。其印绶简册车辂并别赐衣带匹段鞍马弓箭诸物。具如别录。（《高丽史》十一。）

　　○遣萧好古赐高丽国王太子册（寿昌六年  道宗）

　　朕荷七圣之丕图。绍百王之正统。眷言曰域。夹辅天朝。虽缵乃世封。已临於旧服。而宠兹国嗣。未备於彝仪。申敕有司。率修故事。藏辰顺卜。异数爰颁。咨尔高丽国王照长子俣。生禀元精。幼成令器。孰学克敏。究诗书礼乐之源。率德罔愆。合父子君臣之义。祖先而下。忠烈相承。永惟尊奖之劳。固有嗣续之庆。矧居嫡胄。载茂嘉闻。四履之间。一心所系。是用遣使高州管内观察使萧好古。副使守卫尉卿高士宁等持节备礼。册命尔为顺义军节度朔武等州观察处置等使崇禄大夫检校太傅同中书门下平章事使持节朔州诸事行朔州刺史上柱国三韩国公食邑三千户食实封五百户。於戏。誓山河而传信。汝既同保其休。赐弓钺以抚征。汝亦共宣其力。惟孝敬可以协天性。惟谦和可以顺物情。戒哉钦哉。无替朕之嘉命。（《高丽史》十一。）

　　○释摩诃衍论通玄钞引文（道宗）

　　朕闻如来启运。具四智以流徽。圣教谈微。应三乘而导物。自结集之后。逮传布以还。不有圣贤。畴能启迪。故马鸣大士。即其人也。夙证十身之果。示居八地之因。将阙邪宗。绍隆正法。著一百部论释百亿契经。或华文以立名。或摄义以为目。维起信论。可得而称焉。辞简而邃。理该而通。派五分之指归。辟二门之蕴奥。实一代之灵编也。次有菩萨。号曰龙树。思报师恩。广宣论意。造释论十卷行於世。其义显灿兮若三辰之丽天。咸睹其光彩。其言博浩乎如四溟之纪地。莫测其涯涘。暨乎兰陀筏提之辈。译之於前。法藏元晓之师。疏之於后。或兴或坠。历于数朝。朕听政之馀。留心释典。故於兹论。尤切探赜。今东山崇仙寺沙门志福。业传鹫岭。德茂鹏聋。乃谓斯文。独善诸教。囊括妙趣。枢要实乘。期在宣扬。且资赞述。繇是寻原讨本。博采菁义。勒成释摩诃衍论钞四卷。爰削章而陈达。欲镂板以传通。虔沥恳悰。愿为标引。勉俞所请。聊笔其由。仍以通玄二字为题云尔。（《释摩诃衍论通玄钞序》。）

　　○戒勖释流偈（道宗）

　　欲学禅宗先趣圆。亦非著有离空边。如今毁相废修行。不久三涂在目前。（《大日经义释演密钞》卷十。）

　　○题李俨黄菊赋（道宗）

　　昨日得卿黄菊赋。碎翦金英填作句。袖中犹觉有馀香。冷落西风吹不去。（陆游《老学菴笔纪》四。）

　　（按侯延庆《退斋雅闻录》，亦记此诗，略有未同。摘录如次：）

　　（李处能谓刘远曰：“本朝道宗皇帝好文，先人昔荷宠异。尝於九日进《菊花赋》，次日赐诗答批一绝句云：‘昨日吟卿《黄花赋》，碎剪金英作佳句；至今襟袖有馀香，冷落秋风吹不去。’”）

　　（李俨，《辽史》九八本传作耶律俨，析津人。父仲禧，清宁六年赐姓耶律。）

　　●卷三

　　○遣边唐英赐高丽王诏（乾统三年  天祚帝）

　　朕承八圣之鸿休。纂千龄之景祚。永怀统御。莫敢康宁。方星岁之载移。致天区之咸乂。顾兹群辟。继陈烈於奉章。请以徽名。顾推崇於眇德。靡遑牢让。勉循勤诚。已定今年冬行册礼。卿庆奠侯蕃。忠扶王室。闻修盛礼。谅协多欢。（《高丽史》卷十二。）

　　○遣耶律嘉谟等册高丽王诏（乾统四年  天祚帝）

　　朕以推尊荐号。肆类告成。觐群后以讲仪。越庶邦而同庆。卿白茅苴社。玄菟开疆。砺山铭受国之功。航海纳来庭之款。适均霈泽。爰议增封。当体至恩。永符深眷。今差安远军节度使耶律嘉谟等备礼往彼册命。其简册车辂并赐衣对匹段鞍马弓箭诸物。具如别录。（《高丽史》卷十二。）

　　○遣耶律嘉谟赐高丽国王册（乾统四年  天祚帝）

　　轩立诸侯。肇分于万国。汉封异姓。始建於八王。朕祗遹先猷。绍隆王统。近从众欲。勉受洪名。在正朔之所同。覃惠泽而已及。眷言日域。虔奉天朝。封疆广於七雄。功烈高於五霸。式当均庆。特议疏封。申择令辰。诞敷休命。咨尔特进检校太尉兼中书令上柱国高丽国王食邑七千户食实封七百户王颙。夙钟间气。生禀元精。负文武之长材。知君臣之大体。十枝若木。森森耸奉日之标。九曲洪河。浩浩得朝宗之势。粤从道庙。庆袭王藩。益恭表海之勤。无丧砺山之誓。一方俾乂。七载于兹。属成茅蕝之仪。当被蓼萧之泽。是用遣使安远军节度使耶律嘉谟。副使利州管内观察使夏资睦等。持节备礼。册命尔为忠勤奉国功臣开府仪同三司守大尉兼中书令上柱国高丽国王。食邑七千户食实封七百户。於戏。恩隆九锡。在予既广於荣封。业茂一匡。宜汝愈勤於夹辅。勉服丕训。永孚於休。（《高丽史》卷十二。）

　　○遣耶律师傅赐高丽王诏（乾统四年  天祚帝）

　　朕绍开正统。奄宅多方。俯顺群情。勉膺显号。内则百官小大。咸被於优恩。外则九服公侯。悉加於渥名。卿嗣延祖构。尊奖皇朝。嘉兹弈世之忠勤。宠尔承家之令嫡。特遗轺驭。往将册仪。兹谕至怀。式昭殊眷。今差耶律师傅等。备礼往彼。册命卿长子三韩国公。（《高丽史》卷十二。）

　　○遣耶律师傅等册高丽王太子诏（乾统四年  天祚帝）

　　朕诞承骏命。祗绍鸿图。膺宝册以展仪。际藩方而均庆。卿克家毓德。体国疏封。翊成尊奖之劳。深悉忠勤之力。适覃恩渥。申焕彝章。当副至怀。用昭殊眷。今差泰州管内观察使耳律师傅等。备礼往彼册命。其简册车辂。并别赐衣对匹段鞍马弓箭诸物。具如别录。（《高丽史》卷十二。）

　　○遣耶律师傅等赐高丽国王太子册（乾统四年  天祚帝）

　　朕荷天地之灵休。席祖宗之丕构。勉膺群请。方举于尊称。思与庶邦。普均於钜庆。眷言东表。夹辅皇朝。累叶宣劳。荣分於王爵。一方述职。恪服於帝猷。载惟嫡胄之良。早宅上公之贵。若稽前训。申焕彝仪。咨尔顺义军节度朔武等州观察处置等使崇禄大夫检校太傅同中书门下平章事使持节朔州诸军事行朔州刺史上柱国三韩国公食邑三千户食实封五百户王俣。器度渊宏。风猷冲粹。幼昭雅德。资孝敬以奉君。亲夙蕴令。图秉文武。而翊军国。繇克嗣于家范。俾庆袭于国封。领茅坛节制之权。同槐府平章之寄。会束蕝以崇礼。宜及萧而霈恩。是用遣使泰州管内观察使耶律师傅。副使鸿胪张识等持节备礼。册命尔为顺义军节度朔武等州观察处置等使特进检校大尉兼侍中使持节朔州诸军事行朔州刺史上柱国三韩国公食邑三千户食实封五百户。於戏。镂竹泥金。示优加於眷瞩。若带如砺。当共保於安荣。尔其忠顺以律躬。慈和以抚众。副朕嘉命。厥惟懋哉。（《高丽史》卷十二。）

　　○遣萧良等册高丽五诏（乾统八年  天祚帝）

　　卿越自先臣。恪修常职。爰及后嗣。祗受旧封。迨经三载之期。克懋一匡之绩。特颁诏册。益焕宠灵。式靖尔邦。永服予命。今差清安军节度使萧良。益州管内观察使李仁洽充封册使副。所有冠冕车辂衣带匹段鞍马诸物等。具如别录。（《高丽史》卷十二。）

　　○遣萧良赐高丽国王册（乾统八年    天祚帝）

　　朕以王者底绥四海。利建於侯封。诸侯各守一邦。会归於王统。故上必优於爵命。下克贡其忠诚。历古已来。旧章斯在。乃眷东土。于蕃上国。繄树嫡之有初。实纂服之犹赖。然白茅苴土。早裂於封圻。而青盖驾车。未膺於典册。爰协龟筮。载考礼文。涓辰孔臧。赋命惟允。咨尔高丽国王俣。乃祖乃父。有邦有家。爱政洽於隅夷。忠烈铭於彝鼎。迪厥攸训。裕于乃躬。信义仁和。夙成於霸器。诗书礼乐。敦尚於人文。静以致诚。动斯中道。始疏公爵。分土於三韩。及嗣王封。正名於一字。而能率政以德政。且又养民以惠民。厥绩著闻。朕甚嘉止。盍以驰轺而备物。俾其赐策以申恩。秩乃三阶。望隆於枢轴。位之两省。寄重於复心。是用遣使持节备礼。册命尔为守太尉兼中书令加食邑。於虖。善其始克有厥终。笃诸中乃施於外。日严六德以亮采。永肩一心以事君。咸若厥猷。允孚於吉。承之庙社而无斁。传之子孙而不穷。钦哉惟休。以服兹命。（《高丽史》卷十二。）

　　○遣李逢辰如高丽贺生辰诏（乾统十年  天祚帝）

　　卿蕃卫皇家。镇抚海表。专征守职。荡寇有劳。因乘胜以纳降。遂開疆而置垒。载惟施设。允协便宜。向遣使人。远驰捷奏。永言归美。良用慰怀。（《高丽史》卷十三。）

　　○高丽使李国琼还赍诏（乾统十年  天祚帝）

　　卿向讨边夷。权置城堡。因其防寇。且务於修营。既乃请和。遂从於毁撤。既协宜便。复具奏陈。载念忠虔。良增叹尚。（《高丽史》卷十三。）

　　○遣杨举直赐高丽王起复诏（天庆三年  天祚帝）

　　嗣丰祖构。恭守王封。顷哀被於茹荼。即毁过於扶杖。爰降释衰之命。勿辱专阃之权。当体眷怀。所宜祗荷。（《高丽史》卷十三。）

　　○遗杨举直赐高丽国王起复告身（天庆三年  天祚帝）

　　盭绶疏封。继先业者是谓殊私。墨衰从政。夺哀情者斯为变礼。举兹故典。懋乃邦英。其有毓象纬之灵。间玄黄之气。逾鸭绿而休声振历。保鸡林而令德流闻。道善庇民。谋能经国。方恪修於世范。何遽宅於家难。庸卜吉辰。与伸起复。前推诚奉国功臣开府仪同三司检校太师守太尉兼中书令上柱国高丽国王食邑三千户食实封一千五百户王俣。荣分弓钺。庆席山河。桓镇琅琅。素全於重器。楩柟肃肃。生备於长材，仍教禀於义方。复言该於名理。而自嗣兴厥域。优纂乃劳。宾王著事大之诚。侯律谨守方之制。洽辰韩之善理。慕齐善之纯忠。岁重贡仪。率勤北面之力。时坚戎翰。实宽东顾之忧。顷也静树缠悲。白华违养。尚固匹夫之节。拟成孝子之规。主土分茅。阙一日而不可。毁容■〈彳钊〉恤。岂三载以为期。是用从金革之宜。饰钿珠之命。騑车载驾。驼纽重辉。於戏。日域全疆。天命重地。位冠於五侯九伯。秩参於四辅三公。矧先臣之缛仪。彝器咸在。今汝躬之异数。备物具彰。必静镇於一方。当表章於群岳。勉服丕训。永保多祥。（《高丽史》卷十三。）

　　○宣谕上京等路（天庆四年  天祚帝）

　　计人户家业钱。每三百贯自备一军。限二十日。各赴期会。（《契丹国志》十。）

　　○东京兵马都部署司致高丽牒（天庆四年  天祚帝）

　　近有生女真作过。止差官领兵讨伐。仰指挥高丽国。亦行就便於女真边界道路。深入攻讨。应据人口财产房舍。收虏荡除。仍紧切防备。勿令走入彼界险要处所。依据闪避。（《高丽史》卷十三。）

　　（按“止差”疑是“正差”。“除要”应作“险要”。）

　　○高丽使还赍回诏（天庆五年  天祚帝）

　　近以边臣弛备。小寇扰民。方行有罪之诛。是议偏师之举。以卿地邻贼境。职守侯藩。特谕整戎。庶令遂暴。卿遣驰使价。来奉谢章。谅兹从命之臣。尽尔为忠之节。适当春事。有虑农妨。姑务练修。别期进取。（《高丽史》一四。《东国通鉴》。）

　　○遣耶律义等谕高丽发兵攻女直诏（天庆五年  天祚帝）

　　昨以女真不恭。王师问罪。自去冬而降诏。俾分路以进攻。虽曰整兵。未能殄寇。今则诸军并会。叩境前行。况尔兵戎。早经点阅。便可即时而先出。毋或相应以后时。仍饬使人。就观进发。勉图忠效。惟在敬从。仍赐段匹诸物。（《高丽史》卷十四。）

　　○征女直诏（天庆五年  天祚帝）

　　女直作过。大军尽底翦除。（《北盟会编》三。）

　　（按《辽史天祚纪》、《国志》卷十皆载“女真作过，大军翦除”八字。）

　　○封金主为东怀国皇帝册（天庆五年  天祚帝）

　　朕对天地之闳休。荷祖宗之丕业。九州四海。属（王引《谋夏录》作咸。）在统临。一日万几。敢忘重任。（任，许作慎。）宵衣为事。（事，许作志。）嗣服宅心。（《契丹国志》无已上三十七字。）眷惟肃慎之区。实界扶馀之俗。土滨巨浸。（巨浸，《国志》作上国。）财布中区。（区，《国志》作嵌。）雅有山川之名。承其祖父（祖父，《国志》作父祖。）之构。（构，《录》作绪，《国志》作荫。）碧雲袤野。固须挺於（於，《录》作之。）渠材。皓雪飞霜。（霜，袁许并作箱。）畴不推，（推，《国志》作雄。）於绝驾。封章（封章，许同《国志》作章封。）屡报。诚意交孚。载念遥芬。宣膺（膺，袁作肤。）多戬。是用遣萧习泥烈（《国志》作萧习烈。）等。持节备礼。册为东怀国至圣至明皇帝。（以上二十三字，《录》无。）呜呼。（呜呼二字，《国志》在地列丰腴句下。）义敦友睦。地列丰腴。惟信可以待人。惟宽可以驯物。以上十二字，《国志》无。戒哉钦哉。（以上四字，《录》作戒只敬只。）式孚于休。（《北盟会编》三、《契丹国志》。）

　　（按天祚册阿骨打事，《北盟会编》作天庆五年。（金太祖收国元年）《辽史拾遗》十一引《谋夏录》曰：“天庆八年八月，阿骨打遣人契丹求封册，……天祚付群臣议。萧奉行等喜，以为自此无患。……册阿骨打为东怀国皇帝。”。《契丹国志》亦作天庆八年八月，阿骨打遣人诣天祚求封册。并记十二月金国杨朴以仪物不全，以为非是。次年三月遣萧习烈等回云云。检《辽史天祚纪》天庆七年末称：“是岁女直阿骨打即皇帝位，建元天辅，遣使议和以求封册。”。又“八年八月庚午，遣奴哥、突迭使金议册礼。”又“九年正月，金遣乌林答赞谟来迎册，三月册金主为东怀国皇帝。”《金史太祖纪》：“天辅三年（辽天庆九年）六月辛卯，辽遣太傅习泥烈等奉册玺来，上擿册文不合者数事复之。”所记与《辽史》合。是册阿骨打事，当在天庆九年，即宋徽宗重和二年。阿骨打始议求册，当在天庆七年，即金天辅元年。《会编》、《国志》所记，当是传闻舛讹也。）

　　○遣使祭高丽肃宗明懿太后文（天庆三年  天祚帝）

　　惟灵温惠毓德。柔嘉成仪。以母道教于一方。以亲恩睦于九族。荃兰香气。本自芬芳。桃李有华。加之蕡实。先臣谢世。长嫡承家。棘风方丞於吹嘘。薤露遽悲於零落。人生致此。天道难知。朕方抚存侯藩。知恤臣意。彼死生虽以数至。於母子其如哀何。爰遣介轺。往陈奠礼。魂兮不昧。歆我殊私。（《高丽史》八八《肃宗明懿太后传》。）

　　（案辽敕祭使为永州管内观察使耶律固、太常少卿王侁。遣使敕祭，在高丽为殊礼也。）

　　○回高丽请筑九城诏（乾统九年  天祚帝）

　　远贡封章。粗陈事势。其间土地之所属。户口之攸归。已敕有司。具行检勘。相次别降指挥。（《高丽史》九六《金仁存传》。）

　　○遣萧公听致高丽牒（天庆九年）

　　准枢密院奉圣旨劄子。高丽近因道途阻碍。难通贡贺。颁赐恩礼。亦且累年旷隔。仰差小使。因便传诏。并致所赐衣著。（《高丽史》卷十四。）

　　○遣萧遵礼赐高丽五诏（天庆十年  天祚帝）

　　省所上表。具悉卿东陲立社。北阙称藩。自二孽之戎生。致一方之路阻。向祈立嗣。未始行封。近稔勤王。又尝敌气。每今至此。已多怃然。更待乘宜。辄图荡寇。顷颁密诏。俾谕兹怀。道会多艰。人难偕往。或旋泝楫。莫达封函。赐币微通。仅能将意。谢章遽拜。益验输诚。而又言出由衷。心期报上。既增慷慨。须事澄清。固在同仇。是为大顺。伫观实效。续俟来音。更示颁宣。第思遵颁。（《高丽史》卷十四。）

　　○谕高丽王敕（天祚帝）

　　保州本高丽地。高丽收之可也。（《高丽史》卷十五。）

　　○闻耶律淳卒诏（保大二年  天祚帝）

　　天命至大。不可以力回。神器至公。未闻以智取。古今定论。历数难移。是以圣人戒於盗窃。故秦晋国王耶律淳。九族之内。推为叔父（叔父，一作仲叔。）之尊。百官之中。未有人臣之重。趋朝不拜。文印不名。尝降玺书。别颁金券。日隆恩礼。朕实推崇。众所共和。无负於尔。比因寇乱。遂肆窥觎。外徒有周公之仪。内实稔子带之恶。不顾大义。欲偿初心。任用小人。谋危大宝。僭称帝号。私授天官。指斥乘舆。伪造符宝。轻发文字。肆救改元。以屠沽商贾。为翌戴之臣。以佞媚狙诈。处清密之任。不逾累月。便至台阶。刑狱滥冤。纪纲紊乱。恣纵将士。剽掠州城。致我燕人。陷於涂炭。天方悔祸。（祸，一作过，）神不助奸。视息偷存。未及百日。一身殄灭。绝嗣覆家。人鬼所仇。取笔天下。而又辄申遗令。擅建长秋。妄委妇人。专行伪命。其逆臣李处温父子。同恣贪婪。杀戮无辜。助为不法。众心离散。立致分崩。狼狈荒迷。容身无地。罪诚难贷。令在必行。假其馀生。庸示宽大。据耶律淳大为不道。弃义背（背，一作负。）恩。坏戾祖宗。朕不敢赦。应所授官爵封号。尽行削夺。并妻萧氏亦降为庶人。仍改姓虺氏外。据皇太叔并妃别无关碍。更不施行。其封爵懿号。一切仍旧。呜呼。仰观天意。俯察舆情。勉而行之。朕亦不忍。且仲尼作春秋。乱臣贼子惧。后之为臣子者。可不慎欤。（欤，一作哉。《北盟会编》九。）

　　○降金表（按《北盟会编》二十一引《亡辽遗录》载《天祚降表》，与《大金集礼》所载异，恐有先后，兹并存之。  天祚帝）

　　（一）辽降臣耶律延禧。谨伏斧钺躬诣大金国俯伏待罪。臣闻人不患其勇。患其为暴也。伏念臣祖宗创二百年之基。承大（大，许本作天。）统位。继子传孙。郊祀上帝。内外欢庆。岂意微臣。骨寒命薄。无德可保。（保，许作襃。）不能当此。夙夜惶骇。罔知过咎。冒犯忌讳。若晓霜而遇烈日。扁舟而遭怒涛。众怨（怨，许作恶。）竞兴。谮辞蜂起。致兹惭德。激扬圣怒。转加兵师。忧惧（惧，许作惊。）之极。如坐炭汤。（炭汤，许作桁杨。）盖闻轵道之放。荷蒙记（记，许作矜。）恤。况若新安之叹。例受无辜。念汉皇之仁恩。诞敷濡泽。诮项羽之过恶。奚免终伤。臣所恳也。乞谐（谐，许作加。）轵道之留。免效新安之祸。战栗之至。仰干聪听。昧死谨言。（袁本《北盟会编》廿一。）

　　○降金表

　　（二）臣耶律延禧言。今月十八日西北西南两路都统府差萧愈等赍到文字。该（《大金集礼》、《吊伐录》无该字。）准奉诏旨招谕者。伏念臣祖宗开先。顺天人而建业。子孙传嗣。赖（一作预。）功德以守成。奄有大辽。权持正统。拓土周数万里。享国馀（一作逾。）二百年。从古以来。未之或有。迨臣纂绍。即已妄为。恃太平既久时。隳累代常行之法。浸行侮易。先忤交和。辄无名以举兵。望有捷而张势。曲直既显。胜负自分。虽黩武之再三。曾败绩之非一。往驰信使。永讲前欢。特蒙天地之恩。许结兄弟之睦。臣更为眩惑。弗克遵依。以是再引戈矛。重寻衅隙。民神共怒。智力俱穷。宝命既归。神器难守。宗庙倾覆。甘承去国之羞。骨肉既（一作见。）俘。独作逃生之虏。非天时之未识。缘己这之尤深。宣谕幸闻。宸恩得浃。臣自知咎恶。犹积竞惶。伏念皇帝陛下。念上世之旧欢。恕愚臣之前过。许奉先人之祀。留为亡国之馀。则百姓荷（一作蒙。）再造之恩，一族感聚居之义。谨与见在从官望阙俟罪。（《大金吊伐录》四、《大金集礼》。）

　　○谢免罪表（天祚帝）

　　臣延禧言。四月八日。赍到诏书一道。特免臣罪。及抚谕仍与西南西北两路都统勃极烈同朝见者。岂不自知。合被罪盈之责。将何以报。特蒙望外之恩。欣幸越常。兢惶失次。伏惟皇帝陛下。仁洽万物。道配二仪。犹推不忍之心。靡追既往之咎。温颁天语。秩振德音。俾底安全。特宽罪戾。非一身幸（幸上，一有甚字。）免武汤问罪之威。抑兴族矜全。（矜全，一作均。）荷唐虞好生之德。今专俟都统勃极烈赴阙同行次。（《大金吊伐录》四。）

　　○谢封海滨王表（天祚帝）

　　臣延禧言。今月七日伏蒙圣慈。特赐诏书一道。降封臣为海滨王者。罪当不免。诚天下之公言。恩反有加。见圣人之全度。事来望外。喜出（一作见）。忧中。伏念臣粤自祖宗。肇有社稷。山河固国。开数万里之提封。功德浃民。享二百年之福禄。迨臣继统之后。昧於守成之难。矜得太平。作为多罪。先绝邻好。辄造衅端。遂出无名之师。果为有德者胜。未更十载。并失五都。左右以之离心。中外以之解体。渐及窘迫。旋至播迁。大宝（大宝，一作命宝。）已归。神器安在。朝夕莫保。骨肉见离。伶俜一身。凄苦万状。昔兵连怨结。几年忤先帝之心。今势尽力穷。何计逃吾君之手。伏承皇帝陛下。具依遣旨。明谕圣言。许臣不死之恩。恕臣既往之咎。故当遵听。是即归怀。今则先庙告成。中宸赐见。凌兢失魄。惭汗何颜。即加斧钺之诛。正为当罪。如投魑之处。非不甘心。岂期遽易刑章。曲从礼典。所幸得全性命。敢希天上之恩。何期不伍公侯。更赐日中之号。此盖皇帝陛下。大明遍照。至德兼容。取乱侮亡。仗殷周之义。继绝兴灭。推唐虞之仁。以致此身。得承先祀。倘九庙之灵不昧。潜亦知恩。（一作已知感恩。）况百口之属更生。何忘报德。（《大金吊伐录》四。）

　　○责宋便者马扩（保大二年  耶律淳）

　　两朝讲好。百有馀年。忽而渝盟。以兵临境。曾不畏天。自古违誓。国祚不长。（《北盟会编》引《封氏编年》。）

　　○谕李处温等议对策（保大二年  耶律淳）

　　朕以眇躬。荷祖宗之灵。获承大位。本与卿等求保宗庙。女真人骑。复据西京。未闻归国。今者大宋重兵临境。与大金夹攻。朕观人事天时。不敢当宝位。欲称藩南朝。与卿等同保血属。未审如何。（《北盟会编》引《封氏编年》。）

　　○与金完颜杲书（保大二年  耶律淳）

　　昨即位时。在两国绝聘交兵之际。奚王与文武百官。同心推戴。何暇请命。今诸军已集。傥欲加兵。未能束手待毙者。昔我先世。未尝残害大金人民。宠以位号。日益强大。今忘此施。欲绝我宗祀。於义何如也。傥蒙惠顾。则感戴恩德。何有穷已。（《金史》七六《杲传》。）

　　○遥降天祚帝为湘阴王诏（保大三年  耶律淳）

　　大道既隐。不行揖逊之风。（上四字，许作选授之公。）皇天无私。自有废兴之数。事贵（贵，许作系，袁作易。）德效。（效，许作致。）人难力为。朕幼保青宫。长归未邸。虽曰（曰《会编》作为。）人情之久系。谁云神器之可求。（许下有常字。）欲避周公之嫌。未（许下有曾字。）忘季札之节。奈何一旦之无主。致使四海（四海，《会编》作兆民。）之求君。推戴四从。讴歌百和。不敢坠（坠，《会编》作负。）祖宗之业。勉与揽帝王之权。实惧（实惧，《会编》作尚虑。）纂图之为难。尚思（尚思，《会编》作庶期。）复辟之可（可，《会编》作有。）待。近得群臣之奏。概陈前主之非。所谓愎谏矜能。比顽弃德。躁动靡常节。平居无话言。室家之杼轴尽（尽，《会编》作成。）空。更滋淫费。宗（宗，《会编》作陵。）庙之衣冠见毁。不辍常畋。汉子（子，《会编》作嫡。）按应作嫡子，即指晋王赐死事。之戮实（实下，《会编》有出字。）无名。伋妻之乱孰可忍。（孰可忍，袁作尤不可记，记字，许又作託。）加以权臣壅隔。政事纠纷。左右离心。遐迩解体。（以上十八字，袁无。）讫无悛悟。（悟，《会编》作改。）以致播迁。伊慼（慼，《会编》作戚。）自贻。大势已去。是谓辜（辜，《会编》作绝。）四海之望。安得冒一人之称。宜削徽名。用昭否德。方朕心之牵爱。尚不忍从。奈群议之大（大，《会编》作为。）公。正复见请。勉循（勉循，袁作是以勉稽，稽，许作循。）故事。用降新封。可降封为湘阴王。（已上七字，《会编》无。）呜呼。命不于常。事非得已。（以上八字，袁作进退惟公废兴有义。）岂予（予，许作为）小子。敢（敢，《会编》作欲。）专位号之尊。（尊，《会编》作崇。）盖循（循《会编》作■〈犭旬〉。）众心。以为社稷之计。凡在闻听。体予至怀。（以上四字，《会编》作体朕意焉。《契丹国志》三十一、《北盟会编》五。）

　　○即位革弊诏（保大三年  耶律淳）

　　自我烈社肇创造之功。至於太宗（宗，许作祖。）恢廓清之业。故得奄有区夏。全付子孙。迩后纂承。罔不祇肃。传二百祀之逾远。得亿兆人之底宁。盖太平或弛於细如。（娱，许作防。）而内治多遗於外患。以是边鄙。生兹寇仇。渐为蔓草之难图。公肆长蛇之荐食。敢来问鼎。直欲争衡。敌垒尚遥。王师自溃。兵非不锐。事止失和。故使乘舆越在草莽。地隔不果相赴。旬馀莫知所归。三边荡摇。百姓震慑。惧不相保。谓将畴依。咸云六合为家。不可一日无主。共戴眇质。用登至尊。皆出素衷。尚惭否德。又念与其长天下之乱。曷若复我家之功。苟其宗社不移。亦曰神灵所望。势不克避。理当共知。呜呼。朕以久处王藩。历更政务。（务，许作教。）凡民疾苦。与事便宜。靡所不知。亦曾熟虑。自今以（以，许作而。）后。革弊为先。所期俾四海用宁。不敢以万乘为乐。敢告远迩。予不食言。（《北盟会编》五。）

　　○谏天祚疏（保大四年  耶律大石）

　　自金人初陷长春辽阳两路。（两路二字，《辽史》无。）则车驾幸广平甸（甸，《辽史》作淀。）而都中京。及陷上京。则都燕山。及陷中京。则都（都，《辽史》作幸。）雲中。及陷（及陷，《辽史》作自。）雲中。则奔（则奔，《字史》作而奔播迁。）夹山。向以全师不谋战备。以至（以至，《辽史》作使。）举国汉地。全为金人所有。（《辽史》作皆为金有四字。）国势微弱（微弱二字，《辽史》无。）至此。而方求战。非计者。当养兵待时而动。不可轻举。（《亡辽录》、《辽史天祚纪》。）

　　○示西域十八部王谕（保大二年  耶律大石）

　　我祖宗艰难创业。历世九主。历年二百。金以臣属。逼我国家。残我黎庶。屠翦我州邑。使我天祚皇帝蒙尘於外。日夜痛心疾首。我今仗义而西。欲借力诸蕃。翦我仇敌。复我疆宇。惟尔众亦有轸我国家。忧我社稷。思共救君父。济生民於难者乎。（《辽史天祚纪》。）

　　○遗回鹘王假道西征书（保大三年  耶律大石）

　　昔我太祖皇帝北征。过卜古罕城。即遣使至甘州。诏尔祖乌母主曰。汝思故国耶。朕即为汝复之。汝不能返耶。朕则有之。在朕犹在尔也。尔祖即表谢。以为迁国於此。十有馀世。军民皆安土重迁。不能复返矣。是与尔国非一日之好也。今我将要西至大食。假道尔国。其勿致疑。《辽史天祚纪》。

　　○改元与百官诏（延庆元年  耶律大石）

　　朕与卿等行三万里。跋涉沙漠。夙夜难勤。赖祖宗之福。卿等之力。冒登大位。尔祖尔父。宜加恤典。共享尊荣。（《辽史天祚纪》。）

　　○东征誓众文（康国元年  耶律大台）

　　我大辽自太祖太宗艰难而成帝业。其後嗣君。耽乐无厌。不恤国政。盗贼蜂起。天下土崩。朕率尔众远至朔漠。期复大业。以光中兴。此非朕与尔世居之地。（《辽史天祚纪》）

　　○谕元帅斡里刺（耶律大石）

　　今汝其往。信赏必罚。与士卒同甘苦。择善水草以立营。量敌而进。毋自取祸败也。（《辽史天祚纪》。）

　　○囚铎臻誓（淳钦皇后）

　　铁锁朽。当释汝。（《辽史》七五本传。）

　　○诫田猎（统和十五年  景宗睿智皇后）

　　前圣有言。欲不可纵。吾儿为天下主。驰骋田猎。万一有御橛之变。适遗予忧。（其深戒之《辽史圣宗纪》。）

　　○伏虎林应制（懿德皇后）

　　威风万里压南邦。东去能和翻鸭绿江。灵怪大千俱破胆。那教猛虎不投降。（《焚椒录》。）

　　○君臣同志华夷同风应制（懿德皇后）

　　虞廷开盛轨。王会合奇琛。到处承天意。皆同拜日心。文章通蠡谷。（蠡谷，一作鹿蠡。）声教薄鸡林。大寓看交泰。应知无古今。（《焚椒录》。）

　　○谏猎疏（懿德皇后）

　　妾闻穆王远驾。周德用衰。太康佚豫。夏社几屋。此游佃之往戒。帝王之龟鉴也。顷见驾幸秋山。不闲六御。特以单骑从禽。深入不测。此虽威神所届。万灵自为拥护。傥有绝群之兽。果如东方所言。则沟中之豕。必败简子之驾矣。妾虽愚闇。窃为社稷忧之。惟陛下尊老氏驰骋之戒。用汉文吉行之旨。不以其言为牝鸡之晨而纳之。（《焚椒录》。）

　　（按司马相如有《谏猎疏》，并见《史记》、《汉书》相如列传，此称东方所言，似是偶误。）

　　○回心院（十首  懿德皇后）

　　（一）埽深殿。闭久金铺暗。游丝络网尘作堆。积岁青苔厚阶面。埽深殿。待君宴。

　　（二）拂象床。恁梦借（借，一作偕。）高唐。敲坏半边知妾卧。恰当天处少辉光。拂象床。待君王。

　　（三）换香枕。一半无云锦。为是秋来转展多。更有双双泪浪渗。换香枕。待君寝。

　　（四）铺翠被。羞杀鸳鸯对。犹忆当时叫合欢。而今独覆相思块。铺翠被。待君睡。

　　（五）装绣帐。金钩未敢上。解卻四角夜光珠。不教照见愁模样。装绣帐。待君贶。

　　（六）叠锦茵。重重空自陈。只愿身当白玉体。不愿伊当薄命人。叠锦茵。待君临。

　　（七）展瑶席。花笔三韩碧。笑妾新铺玉一床。从来妇欢不终夕。展瑶席。待君息。

　　（八）剔银灯。须知一样明。偏是君来生彩晕。对妾故作青荧荧。剔银灯。待君行。

　　（九）爇薰炉。能将孤闷苏。若道妾身多秽贱。自霑御香香彻肤。爇薰炉。待君娱。

　　（十）张鸣筝。恰恰语娇莺。一从弹作房中曲。常和窗前风雨声。张鸣筝。待君听。（《焚椒录》。）

　　○怀古

　　宫中只数赵家妆。败雨残雲误汉王。惟有知情一片月。曾窥飞燕入昭阳。

　　○绝命词（懿德皇后）

　　嗟薄祜兮多幸。差作俪兮皇家。承昊穷兮下覆。近日月兮分华。託后钩兮凝位。忽前星兮启耀。虽衅累兮黄床。庶无罪分宗庙。欲贯鱼兮上进。乘阳德兮天飞。岂祸生兮无朕。蒙秽恶兮宫闱。将剖心兮（兮，一作以。）自陈。冀回照兮白日。宁庶女兮多惭。遏飞霜兮下击。顾子女兮哀顿。对左右兮摧伤。其西曜兮将坠。忽吾去乎椒房。呼天地兮惨悴。恨今古兮安极。知吾生兮必死。又焉爱兮旦夕。（《焚椒录》。）

　　○讽谏歌（天祚文妃）

　　勿嗟塞上兮暗红尘。勿伤多难兮畏夷人。不如塞奸邪之路兮选取贤臣。直须卧薪尝胆兮激壮士之捐身。可以朝清漠北兮夕枕燕雲。（《辽史》七一本传。）

　　○詠史（天祚文妃）

　　丞相来朝兮剑佩鸣。千官侧目兮寂无声。养成外患兮嗟何及。祸尽忠臣兮罚不明。亲戚并居兮藩屏位。私门潜畜兮爪牙兵。可怜往代兮秦天子。犹向宫中兮望太平。（《辽史》七一本传。）

　　（赵令畴《侯鲭录》七云：“契丹天祚文妃喜文墨，尝作《史诗》以讽谏云：‘丞相朝来佩剑鸣，千官则目寂无声；养成寇盗谋将及，害尽忠臣谏不行；亲戚尽连藩屏翰，私门潜畜爪兵；可怜二世秦天子，犹向宫中望太平。’”）

　　○谕宰相左企弓等（保大二年  萧太后）

　　国难至此。我亲统大军。尽死一战。为社稷计。胜则再与卿等相见。万一失利。则我誓死于阵前。卿等多方保全合境汉民。无使滥被残害。（《北盟会编》宣政上十二引《亡辽录》。）

　　○诏蕃汉百官议去就（德兴元年  萧太后）

　　大金人马又入奉圣州。今又易州高凤。涿州郭药师归宋。国步艰难。宗社将倾。今欲与卿等议其去就。两国孰可倚者。苟可托国。吾即从之。纳款臣属。亦无恨也。若使天锡有嗣。断不干预。只今事议去就。（《北盟会编》十引《封氏编年》。）

　　○遣使诣宋纳款称臣表（德兴元年  萧太后）

　　辽国太后妾萧氏言。盖闻溟海纳污。繄众流而毕会。太阳舒照。岂爝火以犹飞。方天下之大同。故圣人之有作。拊心悼往。饮泣陈辞。伏念妾先世。乘唐晋之季年。割燕雲之外地。暨逢圣运。已受齐盟。义笃一家。誓传百禩。孰谓天心改卜。国步多艰。先王遇板荡之馀。励兴复之志。始历推戴。奄致沦殂。爰属惸嫠。俾续禴祀。常欲引干戈而自卫。与社稷以偕亡。伏念生灵。重罹涂炭。与其陷执迷之咎。曷若为奉上之勤。伏遇皇帝陛下。四海宅心。兆人为命。敷文德以柔远。奋武烈（烈，许作怒。）以训时。必将拯救黎元。混一区宇。仰承严命。敢稽归款之诚。庶保馀生。（生，许作年。）犹荷永绥之惠。今差永昌宫使萧容。乾文阁直学士韩昉等。诣阙奉表陈奏以闻。臣妾萧氏诚惶诚恐。稽（稽，许作顿。）首顿首谨言。德兴元年九月十日辽国太后臣妾萧氏上表。（《北盟会编》十引《封氏编年》。）

　　●卷四

　　○海上诗（东丹王）

　　小山压大山。大山全无力。羞见故乡（故乡，《松漠记闻》作当乡。）人。从此投外国。（《辽史》七二本传。）

　　○请太祖即位对问（耶律室鲁）

　　闻于越之生也。神光属天。异香盈幄。梦受神诲。龙锡金佩。天道无私。必应有德。我国削弱。齮齕於邻部日久。以故生圣人以兴起之。可汗知天意。故有是命。且遥辇九营棋布。非无可立者。小大臣民。属心于越。天也。昔者。于越伯父释鲁尝曰。吾犹蛇。儿犹龙也。天时人事。几不可失。（《辽史》七三本传。）

　　○请徒渤海民於梁水表（耶律羽之）

　　我大圣天皇。始有东土。择贤辅以抚斯民。不以臣愚而任之。国家利害。敢不以闻。渤海昔畏南朝。阻险自卫。居忽汗城。今去上京辽邈。既不为用。又不罢戍。果何为哉。先帝因和彼离心。乘衅而动。故不战而克。天授人与。彼一时也。遗种浸以蕃息。今居远境。恐为后患。梁水之地。乃其故乡。地衍土沃。有木铁盐鱼之利。乘其微弱。徒还其民。万世长策也。彼得故乡。又获木铁盐鱼之饶。必安居乐业。然后选徒以翼吾左。突厥。党项。室韦。夹辅吾右。可以坐制南邦。混一天下。成圣祖未集之功。贻后世无疆之福。（《辽史》七五《耶律觌烈附羽之传》。）

　　○遣使诣后唐上表（天显二年  卢文进）

　　顷以新州团练使李存矩。提衡群邑。掌握恩威。虐黎庶则毒甚於豺狼。聚赋敛则贪盈於沟壑。人不堪命。士各离心。臣即抛父母之邦。入朔漠之地。几年雁塞。徒向日以倾心。一望家山。每销魂而断目。李子卿之河畔。空有怨辞。石季伦之乐中。莫陈归引。近闻皇帝陛下。皇天眷命。清明在躬。握纪乘乾。鼎新革故。始知大幸。有路朝宗。便贮归心。祇伺良会。臣十月十日。决计杀在城契丹。取十一日离州。押七八千车乘。领十五万生灵。十四日已达幽州云。（辑本《薛史》九七本传）

　　○遗后唐新州将王景戡书（天显八年  牙卢衮）

　　被都要镇偷窃马三匹。速宜送来。不然。则出兵剽掠。（《册府元龟》九九八。）

　　○讨晋帝石重贵奏（会同  耶律图鲁窘）

　　臣愚窃以为陛下乐於安逸。则谨守四境可也。既欲扩大疆守。出师远攻。讵能无廑圣虑。若中路而止。适为贼利。则必陷南京。夷属邑。若此则争战未已。吾民无奠枕之期矣。且彼步我骑。何虑不克。况汉人足力弱而行缓。如选轻锐骑。先绝其饷道。则事蔑不济矣。（《辽史》七五本传。）

　　○房山辽塔出土砖文（天显十三年）

　　（一）大蕃天显岁次戊戍五月拾三日己未

　　（二）□□□□父亡易州。自后不见尸灵。别无上答功德是凭。有愿造柒级浮图一所。伏望明天晓察。男方儒。

　　（右文见于房山辽塔出土勾纹砖。该砖两方，均涂白粉。两砖分别有墨字如上。）

　　（天显戊戍为天显十三年，本年十一月改元会同，故仍用天显。五月丁未朔，十三日己未正合。蕃对汉言指契丹。）

　　○军国要务奏（会同八年）

　　军国之务。爱民为本。民富则兵足。兵足则国强。（《辽史食货志》上。）

　　○僧义则造经幢记（会同九年）

　　□夫六道循环。五蕴虚假。融情□而成岳。流渴爱以为河。扰扰焉如投焰之虫。忙忙焉如濡沙之兽。不有至道。其孰能拯救者哉。则我大觉慧珠空王密藏。妙用遐周於沙界。神功广被於人天。巍巍乎可（可，《日下旧闻考》作不。）得而言。荡荡乎无远不届。至如释尘芳境。除七返之轮回。入解脱门。破四魔之颠倒。津梁五浊。利济三途。救（救，《旧闻考》作拔。）火宅之焚烧。导苦海之沈溺者。莫尚乎佛顶尊胜陁罗尼咒也。明文具载。弈世传芳。其或安在高楼。置於窣堵。或资敬仰。用广瞻依。俾蹈□者罪灭福生。使霑尘者□□后乐。其他设造。永契殊因。粤有□□□□□□贞闲。性惟明慧。虽□俗为累常体道存心捐情於美服丰妆属意于□弗□顾□□之易灭。知水月以非坚。爰自丱年。不食薰茹。遐瞻胜■〈既上木下〉。□□崇发。□□心建宏益事而乃毁（毁，《旧闻考》作辍。）周身之服玩。灭实腹之资储。召募良工。□□□焕式刊真谛屹立危幢俨镇地之崇基。耸参雲之逸势。成因积用。讵假□求。庶集福之有期。与□生之共处。陵移谷变。标胜置以无穷。日往月来。垂善□□□□□□□□□□□时会同九祀。龙集敦岁。玄月二十一日谨记。（拓本。参《日下旧闻》卷五九。）

　　○遗晋蜡书（会同九年）

　　欲谋翻变。以本城归命。（辑本《薛史晋少帝纪》。）

　　○遗乐寿监军王峦请内附书（会同九年  刘延祚）

　　城中蕃，蕃《通鉴》作契丹。军不满千人。请（请，《通鉴》作乞。）朝廷发军（军，《通鉴》作轻兵。）袭取（《通鉴》无取字。）之。己为内应。（又云）今秋苦（苦，《通鉴》作多。）雨。川泽涨溢。（以上四字，《通鉴》无。）自瓦桥已北。水势（水势，《通鉴》作积水。）无际。戎王（戎王，《通鉴》作契丹主。）已归本国。（本国，《通鉴》作牙帐。）若（若，《通鉴》作虽。）闻南夏（南夏，《通鉴》作关南。）有变。地远阻水。虽欲奔命无能及也。（水字下八字，《通鉴》作不能救也四字。辑本〈《薛史晋少帝纪》。）

　　（按《通鉴》：“开运三年九月丙辰，契丹使瀛州刺史刘延祚遗乐寿监军王峦书，请举城内附”云云。《考异》曰：“《欧史》作高牟翰。按《陷蕃记》前云：‘延祚诈降输诚款’，后云‘大军至瀛州，侦知高模翰潜师而出。’盖延祚为刺史，模翰乃戍将。”又辑本《薛史》一○九《李守贞传》：“开运三年九月，会契丹遣瀛州刺史伪降”云云。是此书与前蜡书皆出於刘延祚，翻变云云则诈降耳。）

　　○上言乞进兵澶渊（会同七年  赵延寿）

　　晋诸军沿河置栅，皆畏怯不敢战。若率大军直抵澶渊。据其桥梁。晋必可取。（《辽史太宗纪》）

　　○复后晋杜威书（会同九年  赵延寿）

　　久处异域。思归中国。乞发大军应接。拔身南去。（《通鉴后晋纪》六。）

　　（按《通鉴》：开运三年（辽会同九年）有自幽州来者，言赵延寿有意归国。枢密使李崧、冯玉信之。命天雄节度使杜威致书於延寿，具述朝旨，啖以厚利。延寿复书云云。检此书并见於辑本《薛史》八四《晋少帝纪》，作“久陷边庭，愿归中国。乞发大将遣接，即拔身南去”，文字少歧，当是薛、司马二氏之删润也。）

　　○失题（赵延寿）

　　黄沙风卷半空抛。雲重阴山雪满郊。探水人回移帐就。射雕箭落著弓抄。鸟逢霜果饥还啄。马渡冰河渴自跑。占得高原肥草地。夜深生火折林梢。（《太平广纪》二百引《赵延寿传》。）

　　（右诗咏契丹景色也。苏辙《栾城集》有《虏帐诗》云：“虏帐冬住沙陀中，索羊织苇称行宫；从官星散依冢阜，毡庐窟室欺霜风。春梁煮雪安得饱，击兔射鹿夸强雄；朝廷经略穷海宇，岁遗缯絮消顽凶。我来致命适寒苦，积雪向日坚不融；联翩岁旦有来使，屈指已复过奚封。礼成即日卷庐帐，钩鱼射鹅沧海东；秋山既罢复来此，往返岁岁如旋蓬。……”苏诗一类，皆附於《辽金闻见汇录》。）

　　○宋晖造象题记（会同十年）

　　会同十年岁此丁未。弟子宋晖法愿造阿弥弛佛一尊。又愿合家长幼□灾。一心供□。

　　宋晖男眢儿。小留。孙男。■〈幸上口下〉儿。万通及合。（见《贞松遗稿甲编石文录》。）

　　○请用汉人治中原奏（会同十年  张砺）

　　今大辽始得中国。（始得，《通鉴》作已得。）宜以中国人治之。（《通鉴》作中国将相宜用中国人为之。）不可专用国人。（国人，《通鉴》作北人。）及左右近习。苟政令乖失。则人心不服。虽得之。亦（亦，《通鉴》作犹。）将失之。（《辽史》七六本传。）

　　○横帐班列奏（耶律颇德）

　　臣伏见官制。北南院大王品在惕隐上。今横帐始图爵位之高。愿与北南院参任。兹又耻与同列。夫横帐与诸族皆臣也。班列奚以异。（《辽史》七三本传。）

　　○葬舍利佛牙石匣记（天录三年  沙门志愿）

　　达摩禅师。远涉流沙。登雪岭。得释迦舍利辟支佛牙授与先师。先师讳清珦。闽川人。自会同五载仲秋。赍舍利佛牙到此。於八年季春月蓂凋十一叶。染疴而逝。临迁化时。将舍利佛牙付仙露寺讲维摩经比丘尼定徽建窣堵波。寻具表奏闻。大辽皇帝降宣头一道。钱三百贯。以充资助。於天禄三年岁次己酉四月十三日安葬。施主名具镌於后。（朱彝尊《吉金贞石记》。参《日下旧闻》五九。）

　　（周蒷《析津日记》：“京师仙露寺，明《一统志》、《寰宇通志》俱不载。顺天新旧志亦无之。近菜市西居民掘地得石匣，乃辽世宗天禄三年所瘗。中藏舍利无有也，匣如石椁而短小，旁刻僧志愿记。具书布施金钱姓名。记后有‘千人邑’三字，具列大辽皇帝、皇后，东明王夫人，永宁大王，燕主大王，国舅相公，宣徽令主李可兴，洛京留侍中刘晞、齐国夫人张氏、男三司使道纪，衙院马九、故太师侍中赵思温、男延照，司徒李胤，药师奴，华喜寺行仙马知让，邑头尼定徽、幼澄、喜■〈浦上女下〉。舍利六百三十三粒，钦送到舍利一百十粒。“窣堵波，汉义‘塔’也”。又朱彝尊跋文云：“京师仙露寺，金人俘宋室子女置其中，见蔡鞗《北狩行录》、赵子砥《燕雲录》。顾地志失载，遗踪遂不可稽，康熙二十六年五月，宣武门西南居民，掘地得石匣，匣旁有记，自称‘讲经律论大德志愿录并书’。乃辽世宗天禄三年瘗舍利佛牙于此。记后有‘千人邑’三字，盖社名也。施主姓名，首列帝后诸王大臣，下及童男小女。考《辽史》，世宗妃甄氏。后唐宫人，帝从太宗南征得之，宠遇其厚。及即位，立为皇后，至天禄四年方册立皇后萧氏。二后同死察割之乱，并葬于医巫闾山，记刻于三年，所云皇后，盖指甄也。东明王者，疑是明王安端，即察割之父，以功王东丹国，故曰东明王也。燕主大王者，中台省右相牒蜡为南京留守，封燕王，故曰燕主大王也。国舅相公者，靖安萧太后族只撒古鲁，以天禄元年为国舅帐详稳，故曰国舅相公也。独赵思温子延照，史作延昭，而《通鉴》亦作照，常尝为石晋祁州刺史，后仍归辽，馀子本末，不得其详矣。又记有建窣堵波之文，疑当时石匣置于塔下，塔久废而石匣仅存土中。匣已无盖，其舍利佛牙，又不知何时散佚也。”见《曝书亭集》五一。）

　　○感化寺智辛禅师塔记（应历二年  张明）

　　粤惟开示悟人。四义昭然。达此真垂深信禅理。心非心所击。法无法可宣。万有都亡。一言顿悟。复□□三祇而精进。观四智以通明。即我感化寺辛禅师者矣。禅师讳智辛。俗姓王氏。金台三河人也。昔有成周。而分玉胄。庆流缑岭。世保淮源。祖让积德弥高。厌荣不仕。父从遗风益著。守道居间。禅师气禀淳和。性惟沉静。爰从佩■。便悟出尘。神颖不群。风鉴高迈。糠秕仲尼之典。锱铢老子之言。考彼两宗。伏膺大教。年十有五。愤悱违亲。礼创兹寺降龙大师门人彻禅师。落发金刀。灰心玉■〈条刂〉。精勤永法。夙夜澄神。乾宁一载本寺依年受具。夏满游方。检声闻之密行。情深济物。运无欲之慈心。访真侣於江南。礼名山於湖外。一参□要。悉悟玄机。繇是览大藏经。明诸佛行。■飞金锡。曾届青州。为四众以开禅。乃五侯而请益。归依转甚。珍重弥增。禅师洎传六祖之衣。将付一真之理。故山卻返。法席重开。而有达人。请居都邑。寓崇国寺。参般若市。来往如雲。禅师去天禄五年仲秋中旬末。绝粒数日。忽尔剃发着衣。告门人曰。吾来也久。其去也常。各了真空。共成佛道。言讫。示微疾。至廿四日坐代。暝如习定。□似安禅。咸想鹤林。宜归火葬。至廿九日幡花犬□道俗悲号。閟葬於燕城之北。碧岫雲愁。寒郊水噎。门人崇德。崇信。崇美。崇益。崇闰。崇广。弟子琼习。琼□□□等九人。并师资恩重。孝敬情深。绝曾子之浆泣。高柴之血□□舍利以应历二年岁次壬子十月甲申朔廿五日戊申□於兹寺东嵠。起塔供奉。请书琬琰。俱纪□□□□□□□□□徽猷而不泯诸僧□□□塔（下缺）忌寺（下泐）拓本。

　　○与兄涛书（李浣）

　　今皇骄騃。惟好击鞠。耽於内宠。固无四方之志。观其事势。不同以前。亲密贵臣。尚怀异志。即微弱可知。不敢备奏。一则烦文。一则恐涉。为身计大好。乘其乱弱之时。计亦易和。若办得来讨唯速。若且和。亦唯速。将来必不能力助河东也。（《册府元龟》。）

　　○奏阴事（李浣）

　　昨田重霸至。为无与萧海真诏敕。只有兄涛家书。不敢将出。方欲遣田重霸却回。至五月四日。海真差中门使赵珮传语臣云。昨拟差人赍绢书上南朝皇帝。请发兵来。兼取得姚汉英等奏状。所贵听信。其绢文印押。了未封被。赵珮怀内遗失交下。忧怕不知所为。既认实心。遂唤赵珮通事李解里来呈与书诏。当时闻於海真极喜。引臣窃谢。寻唤重霸於私宅相问。至五月二十六日。又唤重霸於衙内一宿。今月四日令赵珮将银十两令与重霸。兼传语与臣云。我心如铁石。但令此人且回诸事宿时说与一一。已令口奏。候南朝有文字来。则别差人去。今因奏陈。皆据目前所得。至於机事兵势权谋。非臣愚为敢陈鄙款。伏乞妙延良弼。周访嘉谋。断於宸衷。用叶庙胜。（《册府元龟》、《资治通鉴》。）

　　○谢周太祖赐诏书（应历二年  李浣）

　　田重霸至。伏蒙圣慈。特颁明诏。降日中之文字。慰天外之流离。别述宸慈。俾传家信。如见骨肉。倍感君亲。（《册府元龟》、《全唐文》八六一。）

　　○留旧阁（李浣）

　　座主登庸归凤阙。门生批诏立鳌头。玉堂旧馆多珍玩。可作西斋润笔不。（《玉壼清话》。）

　　○北郑院邑人起建陁罗尼幢记（应历五年）

　　青白军使兼西山巡都指挥使银青崇禄大夫检校尚书右仆射御史大夫上柱国陈■〈辶氏〉贞

　　郎君李五菩萨留

　　石经寺主讲经论大德谦讽

　　都维那院主僧惠信  门人僧审纹  门人僧审因

　　卢龙军随使押衙兼衙前兵马使充营田使刘彦钦

　　邑录丁仁德  邑人郑景章

　　邑人田在章  邑人梁继谦  邑人郭居礼

　　邑人郑景辛  男彦福

　　维那郑景遇  邑人郑景约  邑人王进殷

　　邑人许师太  邑人晋审毁  邑人都加进

　　邑人刘胤  邑人

　　维那王定章  邑人郑景存  邑人郑彦温

　　邑人胡思文  邑人杜内殷  邑人禄在章

　　邑人陈简言  邑人

　　维那王思晓  邑人王进晖  邑人张行存

　　邑人许行福  邑人马行宾  邑人孙加进

　　邑人程再遇  邑人

　　维那刘彦珪  邑人王进奇  邑人程方绍

　　邑人李唐之  邑人杨■〈又上市下〉辇  邑人张敬超

　　邑人王进章  邑人

　　邑人晋绍立  邑人王进■〈又上市下〉  邑人卖之

　　邑人董仁超  邑人赵思德  邑人周宝兴

　　邑人王令钦  邑人

　　在村女邑

　　高氏女小喜  严氏  苑氏  ■〈亻旉〉氏  李氏  刘氏    李氏女

　　刘七喜  李氏  高氏  田氏

　　李氏  王氏    李氏  禄氏  王氏  李氏王氏王氏田氏  韩氏  刘氏  王氏女

　　贵师王氏  郑氏    张氏  任氏  史氏  卢氏  喜□  郭氏

　　郑进超弟胡僧  村人王温妻郑氏男贵次男□次男小神奴

　　义军军使程再珪

　　佛顶尊胜陁罗尼真言并序  摄顺州司马都加进母张氏妻

　　綦氏男兴哥霸哥□哥女九娘子十娘子

　　（经序真言从略）

　　维应历伍年岁次乙卯肆月己亥朔八日丙午己时建陁罗尼幢

　　常友文隽

　　北衙栗园庄官  王思晓妻都氏

　　北衙栗园庄官  许行福妻张氏男重霸

　　前摄顺州长史  郑彦周母王氏妻李氏男马五马六忙儿

　　书经人温■超温■〈讠宁〉绍

　　乡贡学究韩承规

　　施石花座温德进

　　村人赵友德男君霸

　　义掖十将王从德兄从殷

　　王从进母邵氏杜神如奴许三

　　邑录丁仁德母刘氏男张七次男和尚奴次男宝留

　　郑彦从彦殷  刘氏王氏

　　军将刘在荣

　　晋任七  周王三  小二

　　邑人郑彦信  母李氏弟彦温弟彦进弟彦友

　　村人王师□妻郑氏  见齐心《北京房山县北郑村辽塔清理记》。

　　○刘存规墓志（应历五年）

　　（上缺）存规。字守范。河间王二十四代孙。大辽间。屡著奇功。拜积庆宫都提辖使。金紫荣禄大夫。校尉司空兼御史大夫。上柱国。应历五年卒。葬密雲县嘉禾乡。子五。长继阶。摄顺义军节度衙推。次继英。永康府押衙。次继昭。山河都指挥使。次继伦。定远军节度衙推。（下缺）（民国《密雲县志》五、《图书集成职方典》二四。）

　　○驿迦佛像背侧铭文（应历七年）

　　应晋七年正月日。铁山释迦佛。合家供养。功德主王进卿。女弟子张氏。男大神。二神造。（拓本。）

　　○赵德钧妻赠秦国夫人种氏墓志铭并序（应历八年  刘京）

　　夫人姓种氏。其先河南人也。衮龙补职。仲山建绪於周诗。金蛇上言。伯晖驰名於汉室。辉华简册。杂沓英豪。本大所以枝繁。源清於是流洁。曾祖讳敏。字继儒。不仕。平居乐道。遵养怡神。王湛置易以何言。姜肱图形而不顾。大父讳觐仙。字道昇。唐卫州刺史。司徒。蔼然素履。穆乃清风。拔薤抑其强宗。去珠还於旧浦。烈考讳居爽。字逊明。沧州马步军都指撝使。左领卫大将军。同正德州刺史。太保。拊髀誓志。投傅成身。俵伸威。善禀将军之令。褰帷布政。克扬太守之风。辟乃高门。资乎积庆。夫人即太保之长女也。初从稚岁。蔚禀奇姿。蔡邕喜对南风。辛毗问以储嗣。芳仪内备。淑问外□。齐王方负壮图。志求嘉偶。执贽而言观超乘。簪笄而爰奉结褵。中馈是司。雅得家人之道。外言匪人。显遵姆母之规。洎齐王附翼皇唐。策勋清庙。才建牙於沧海。旋推毂於燕山。共瞻昼行。咸推内助。由河南郡夫人封郑国夫人。时齐王身居藩□。手秉枢衡。千里封疆。四海瞻望。桴鼓不鸣於砥路。穿墉息讼於棠阴。既咏鹊巢。实稽凤兆。进封燕国夫人。从夫□也。良人奄逝。失道俄叹于李陵。令嗣克兴。托足竟期於周顗。夫人从子是念。贻□□□。□□但诉於天□。询礼岂闻於夜哭。长子枢密使。中京留守。成德军节度使。太师。守侍中。兼政事令。大丞相。燕王延寿。□□归□。志在霸秦。大辽嗣圣皇帝执手相欢。□以□□。□□□□。□□□□。□□□□之荣。遂被及亲之宠。诏封魏国太夫人。由子贵也。夫人□子之□。□□□□。□□奉表。岂郄财产。宪英诫子。克保家门。及大丞相□赏措踪。旋悲封箧。夫人追思□□。□□□□。□割慈怜。难忘永叹。矧当暮齿。复结沉哀。十载之间。五丧相继。积□□□□之□。□□□□□□。□□□留。□□大渐。於应历七年五月二十二日薨於燕京隗台坊之私第。享年七十有□。今皇帝圣情伤悼。□□□□。□□□于重泉。俾追荣於大国。特赠秦国夫人。旌懿范也。即以来年四月十九日袝於燕京蓟北县使相乡勋贤里齐王之茔。礼也。有子三人。次曰延密。河阳军节度使。起复雲麾将军。左金吾卫将军同正太尉。资宗许国。禀训承家。侍疾忧深。居丧哀毁。念寒泉而增恸。痛幽陇以长扃。次曰延希。左监门卫将军。司徒。早卒。苗而不秀。徒兴子雲之悲。逝者如斯。共结宣尼之叹。有女适归德军节度使。太师。同政事门下平章事刘敏。封天水郡君。先夫人而终。陈平美仪。终调金铉。刘事令范。空馀玉台。有孙四人。长曰匡赞。河中护国军节度使。太尉。次曰匡符。金吾卫将军。司徒。次曰慈氏留。曾孙福孙哥。皆鲤庭闻礼。凤穴得毛。或开玉帐於遐方。或执金吾而早世。中帷友爱。足大门闾。夫人玉性含贞。兰仪擢秀。为女以贤著。为妇以孝闻。至於衽席辅佐之勤。闺门训诲之道。二南美化。本於小君。吾原善政。资於令教。备推邦媛。咸号母师。而覆烛难寻。藏舟不固。爰用西阶之礼。徒追北堂之容。京。门吏也。孝子太尉虑泯芳猷。俾扬实录。呜呼。陶偘宅内。既观客吊之言。刘瓛墓中。共表妻尊之美。词曰。夫尊而重。子贵之荣。典章实在。汤沐攸膺。猗欤夫人。敻集芳声。生有馀美。壶德贤明。殁有馀训。家风肃清。追崇大国。袝葬先茔。郑乡邵树。桑水燕城。母仪妇道。永播斯铭。河阳军□□□□□。（拓本。）

　　（文前原题“辽故卢龙军节度使太师中书令北平王赠齐王天水赵公夫人故魏国太夫人赠秦国夫人种氏合袝墓志铭并序”四十五字。）

　　（又“门吏翰林学士朝散大夫守尚书兵部员外郎知制诰柱国赐紫金鱼袋刘京撰”三十一字。无志盖。）

　　（按《辽史地理志》四：“析津府析津县本（石）晋蓟县。改蓟北县。开泰元年更今名。”志文北上空字应是蓟。此志於一九五六年出土於北京永定门外马家铺洋桥村。据志文则辽时该地为南京蓟北县使相乡勋贤里。）

　　（此墓壁画完整，笔意亦精美，题材内容尤可贵，辑本《薛史晋少帝纪》：“至幽州，…驻留旬馀，州将承契丹命犒帝于府署。赵延寿母以食馔来献。”壁画所表现者，正是此历史内容。）

　　○附马赠卫国王娑姑墓志铭（应历九年  焦习）

　　窃以乾坤初辟。以清浊□上下之万无差。物类生殖以殊途。人伦贵贱而异品。法端后代。道继前贤。生存以爵没显贵贱於是尊卑不昧。愚智可明。继踵□绵。古今常式。即有先代祖翁大王。讳实失郎。基隆盛业。馆□□邦蕴忠贞而匡佐（下缺）布恩威而励安土庶。功崇破敌。讨远除凶。勇冠古今□□踵迹次。有祖翁大王。讳格落。绍□□□□抚缉□□威行而率行土宾依。德重熊韬豹略。素闲人□□□。虎据鲸吞。立见安危之术。次有（下缺）彰后代勋高（下缺）明（下缺）天子之恩权惣（下缺）推忠奉国功臣。安国军节度邢管内察处置等使。同政事门下平章事。开国公食邑二千户实封二百户卫国王沙姑先王之仲子也。（下缺）接龙颜出陪恩□□□□于词谈韩白难齐於筹略。以大圣皇帝应天皇后（下缺）伏蒙圣泽雨□□□□莫惬于皇情。逈一人而方当于圣旨。寻垂诏命。礼纳□□岳於当年□孟秋月戊申日掩闭讫。以（缺下）末岁春季□时染疾。遂致身薨。寿年五十有二。寻早勤女训。素晓坤仪。家国咸谣。士良共赞。悲思则（下缺）有更计日雲臻。穿圹通泉。封□□□二子（下缺）长子达妲阿钵。次子徒鲁斯阿钵。并怀志操（下缺）环之（下缺）荣。次有四女。长女谐里末肌。闺帏礼训。婉娩姿容。明皇礼（下缺）伤（下缺）帏立德。寰海扬名。今古稀闻。邦家赞美。次女那里末肌。贞姿罕匹。举止（下缺）越世。次有二女。温睹未肌。次德朦哥。并已姿容绝代。德行超时。处宫帏而从父母之规。每邕和□□□□首一家礼乐超逸难同。立教人寰。彰名宇宙。前功已著。盛德宜扬。刊石镌铭。标题不朽。乃为赞曰。

　　累代垂休。超商越周。功名远著。德行方流。风行万国。威伏千侯

　　大祖兴霸。化及明幽。爰及附马。承上勋庸。允文允武。能孝能忠

　　超群妙略。盖代神功。卷舒夷夏。慑伏顽凶。敕为功高。□□□□

　　上连帝戚。下接权豪。以恩及众。使民忘劳。匡弼为国。道继唐尧

　　庶汇茫茫。冬雪秋霜。坚贞松柏。寒岁凋伤。玉石俱烬。火炎昆岗

　　八节更换。万物兴亡。广振殊勋。身殁名存。尧伤八凯。武叹十人

　　坟藏金体。祭飨明神。一扁棺椁。万万冬春。

　　应历九年七月五日随帐郎中焦习撰  拓本。

　　（文前题“辽故附马赠卫国王墓志铭”十一字。志文凡二十七行，行三十七至四十一字。）

　　（“民”字缺笔避唐讳。）

　　○附马娑姑墓志盖刻记（应历九年）

　　衣服二十七封。银器十一事。鞍十一面。白马一匹。骢马一匹。骠尾黑大马十一匹。小马二十一匹。牛三十五头。羊三百五十口。拓本。

　　（右文刻於志盖边缘，应系皇室所赐赙赠物品，或殉葬物品单。）

　　○大都崇圣院碑记（应历十年  王鸣凤）

　　大觉垂慈。圣人利物。是故发源西国。则优填创其始。移教东域。则汉明肇其初。导四生於宝所。运三有於大乘。巧使现权之教。以救未来蒙迷。时有范阳僧人惠诚。俗姓张。母孙氏。丱岁礼惠华寺玉藏主为帅。授以天台止观。携锡纵游。经过此处。地名三盆山崇圣院。见其山明水秀。地杰人丰。林树郁茂。果株滋荣。殿宇颓毁。古迹犹存。石幢一座。乃晋唐之兴修。实往代之遗踪。惟见一僧。耆年老迈。病患相仍。叹之不已。嗟之不和息。遂乃发心。募化众缘。郡公王希道张仲钊萧名远杨从实等同发诚心。各舍己资。於大辽应历二年戊辰岁三月内兴工。至应历八年甲戌岁八月中秋。营理大殿三间。中塑释迦牟尼佛。左大智文殊师利菩萨。右大行普贤菩萨。两壁悬山应具一十八尊罗汉。东西伽蓝祖师。二堂两廊。僧舍二楹。钟鼓二楼。晨昏梵呗。用宣佛化。引导群迷。上祝皇王巩固。帝道遐昌。庑佛日增辉。法轮常转。今则殿宇一新。金碧灿烂。山门廊庑。俱已克备。厥此真石。永为千古之丛林。万代之不磨者矣。是为记。铭曰。

　　应历年间重建。多亏众信施财。殿宇金碧交辉。圣容灿烂争鲜。钟声朗朗响山川。鼓韵冬冬霄汉。碑石万劫不磨。英名古代留传。人人瞻礼福无边。鹫峰灵境不换。

　　大辽应历十年丙子岁四月吉日立碑。（拓本。）

　　（按此文题：“大都崇圣院碑记”。横额题：“三盆山崇圣院碑记”。碑额镌“十”字。末记：“大辽应历十年丙子岁四月吉日立碑。”《艺风堂金石目》有“《三盆山崇圣禅院记》，王鸣凤撰，卢进达正书。应历十年丙子岁四月吉日立，在房山廿里十字寺。”应历十年为庚申，非丙子。当年立碑，撰者刊者何至误记甲子，殊不可解。辽时燕京虽亦称大都，但应历二年岁次壬子，碑作戊辰岁，八年戊午，碑作甲戌，亦不合。）

　　（唐长安大秦寺原名崇圣寺，此以崇圣名寺，又镌“十”字於碑额，可供探考线索。）

　　○重修范阳白带山雲居寺碑（应历十五年  王正）

　　东北方之美者。有若燕山。燕山之殊胜者。有若雲居寺。寺之东一里有高峰。峰之上千馀步有九室。室之内。有经四百二十万言。梵文泉兴。岩穴鳞次。嘉木荫蘙於万壑。磴道曲盘於半空。拟西方密藏之山。则鹫峰龙窟。镇东汉秘文之宅。则天禄石渠。本自静琬高僧始厥谋。历道暹迨智菀诸公成其事。原夫静琬之来也。以人物有否泰。像教有废兴。传如来心。成众生性者。莫大於经。勒灵篇儆来劫者。莫坚於石。石经之义远矣哉。藏千万法。垂五百年。曾拔宅而此经存。海飞尘而此经在。粼粼白石。宁惧始皇之焚。岌岌碧岩。不畏会昌之毁。致此雲居之寺。多以石经为名。佛宇经厨。僧坊钟阁。材惟杞梓。砌则琳珉。古桧星罗。流水环绕。璇提相望。门闼洞开。其中琢玉泥金。后素作绘。般尔之心匠。僧凯之笔精。皎皎然。煌煌然。逞巧计工。焉知几万。度材揆室。何啻数千。故太行之山。兹寺为中。若以东西五台为眉目。孤亭六聘为手足。弘业盘山为股肱。则佛法大体。念兹在兹矣。风俗以四月八日共庆佛生。凡水之滨山之下。不远百里。仅有万家。预馈供粮。号为义食。是时也。香车宝马。藻野缛川。灵木神草。赩赫芊绵。从平地至於绝颠。杂沓驾肩。自天子达於庶人。归依福田。维摩互设於香积。焉将通戒於米山。面丹□者。熙熙怡怡。谓□闍於斯。俯清流者。意夺神骇。谓殑伽无碍。醵施者。不以食会而由法会。巡礼者。不为食来而由法来。观其感於心。外於身。所燃指续灯者。所炼顶代香者。所堕岩舍命者。所积火焚躯者。道俗之间。岁有数辈。噫。佛之下生。人即如是。先是庚子年。寺主谦讽和尚为门徒之时。会仆自皇后台操觚之暇。被褐来游。论难数宵。以道相得。和尚与仆约曰。夫人入仕。则竭忠以事君。均赋以利国。平征以肃民。出家则庄严以奉佛。博施以待众。斋戒以律身。尽此六者。可谓神矣。可谓神矣。自兹以别。迨今十五年矣。复与和尚会於此寺。仆以职倅於瀛。掌记於武定。廉察於奉圣。陟在宪台。迁在谏署。佐兹邦计有日矣。和尚则历纲维典寺事。见风雨之坏者。及兵火之残者。请以经金遂有次序。以坛物毕萃於十方。故建库堂一座。五间六架。以庖人可供於四众。故建厨房一座。五间五架。以我佛方转於法轮。故建转轮佛殿一座。五间六架。以待宾不可以无位。次建暖厅一座。五间五架。又化助前燕主侍中兰陵公建讲堂一座。五间七架。又化助公主建碑楼一座。五间六架。并诸腰座。建饭廊二十三间四架。次又建东库四间五架。次建梵网经廊房八间四架。次盖后门屋四座。馀有舍短从长。加朱施粉，周而复始。不可殚论。於戏！小人入仕之风。不足畏也。和尚出家之理。亦以至矣。乙丑岁。天顺皇帝御宇之十五载。丞相秦王统燕之四年。泰阶平格择明。八风草偃。四海镜清。魑魅魍魉。即其鬼以不神。凤凰麒麟。亦背伪以归真。一金之施。期功德以绝伦。一介之士。欲风声之不泯。和尚庆此得时。恳求作记。仆以静琬漂木涌泉之异。在唐临冥报记。诸公举续刊助之日。在太原智邈碑。燕国土风之状。在室尚父昉文。更或润词。终成诞说。今之所纪。但以谦讽等同德经营。协力唱和。结一千人之社。合一千人之心。春不妨耕。秋不废获。立其信。导其教。无贫富后先。无贵贱老少。施有定例。纳有常期。贮於库司。补兹寺缺。维那之最者。有若前涿牧天水公珣。当举六条。甚敬三宝。次则三傅陇西疑佳披法服。亦笃佛乘。说无缘为有缘。化晋果为善果。和尚则生生世世。应报宿缘。施者则子子孙孙。共酬前愿。故寺不坏於平地。经不坠於东峰。古者，庐岳莲花，尚存芳躅。近者，恒山铁塔，亦录前身。夫如是，有客稽首灵岩，载为铭曰：

　　佛灭法兮□□堪哀。凿空刊石兮静琬有才。仙衣拂兮尽不尽。劫火焚兮灰不灰。山河未坏兮几人见。乾坤相轧兮知谁开。龙神护兮有道则见。天人归兮求福不回。经五百年千仞上。夫何有於岁月。和尚曰善哉善哉。敬佩斯语。敢告将来。拓本。

　　（按此碑在房山。文二十三行，行六十四字，《日下旧闻》仅载四百馀字，非全文也。应历十五年乙丑，上溯十五年为庚戌，辛亥或壬子，非庚子。碑末署：“盐铁判官朝议郎行左补阙赐绯鱼袋王正述”十八字。又“前乡贡进士郑熙书”八字。

　　○李崇菀为亡父彦超造经幢记（应历十六年）

　　若夫皇觉弘仁。福祐含识。玉毫垂照。有感必通。金臂舒光。无幽不烛。救众生之危苦。拔旁类之罪殃。敷妙法以诵持。树□幢而刊勒。随期解脱。泽沛神灵。即尊胜（下缺）□□毅勇功臣前武定军内外马步军都指挥使兵马都部署金紫崇禄大夫特进检校司徒使持节易州诸军事易州刺史兼御史大夫上柱国陇西李公彦超男（崇菀。）以亡父当唐祚替陵。大辽启运（下缺）□□□□□□□□□本朝权绾□师警御边徼。因兹阻阔。徒悬长夕之心。积变炎凉。莫委存亡之耗。由是倾虔梵宇。特立法幢。上祷金仙。福祐慈父。意者保延禄寿。被惠日以长荣。奄谢英（下缺）□□□□□□□□□延刊贞珉。崇此胜因。庆资弈世。时应历十六年岁至丙寅五月乙丑朔十二日丙戌巽时建。（拓本。）

　　○尊胜陁罗尼幢记衔名（残文）（保宁元年）

　　平州司马刘禹宾母葛氏。前补马城令张报周。崔唐进。银青光禄大夫检校司空使持节营州诸军事作营州判兼新兴铁冶兼御史大夫上柱国张德元。

　　保宁元年岁次己巳四月戊申建（民国《昌黎县志》。）

　　○再建经幢记（保宁元年）

　　维大辽保宁元年六月十五日。都亭驿使太原王公恕荣。为皇妣自会同九年□舍资□广陈胜事□於兹金地特建妙幢在经藏前集功德。□□□果报家道吉昌。既稍备於珍财。乃更□□利益。就奉福寺文殊殿前。又建经幢於灏村之坟。京东之墓。各置拂顶尊胜陁罗尼幢一所。前后四处。咸仗六通。亦可荫及子孙。门风不坠。迩后当院隆盛。檀樾□□复近僧堂。又兴佛殿。斯幢当路。须至闭遮。乃移旧基於殿之右。皇妣灵鉴。欲表□诚。如游六欲之宫。永固五雲之状。所冀飞花雨宝。时来观刊石之功。执伞持幡。却去上摩尼之殿。仍将片善。福及见存。以球琳琅富其家。以椿檊栝柏齐其寿。四生六道。咸沾此恩。所有内外宗亲。依旧列名於后世而已矣。（拓本。参《日下旧闻考》卷五九。）

　　（按查慎行《人海记》云：“归义寺创於辽，内有石幢记作骈语，末书‘会同九祀龙集敦玄月二十一日谨记’。”又记云云，即节此幢记之文。）

　　（查氏於幢记节文之后，又记建幢人云：“建幢女弟子张氏。长男摄祁州司马□。次男留守押衙前都亭驿使□。次男摄寰州长史恕。长女成郎妇。次妇李郎妇。次女陈郎妇。未嫁女吉年。孙男三牛。银青崇禄大夫检校工部尚书兼御史大夫上柱国郑成嗣。表弟阁门使崇禄大夫检校□部尚书兼御史大夫上柱国郭陟。次表弟将仕郎前守昌平县主簿郭□。镌字者尹奉威也。”）

　　○请还北汉使者上书（保宁二年  高勋）

　　我与晋阳父子之国也。岁尝遣使来觐。非其大臣。即其子弟。先君以一怒。而尽拘其使。甚无谓也。今嗣主新立。左右皆非旧人。国有忧患。宁不我怨。宜以此时。尽归其使。（李寿《长编》。）

　　○上言乞止南京疏畦种稻事（耶律昆）

　　高勋此奏。必有异志。果令种稻。引水为畦。设以京叛。官军何由而入。（《辽史》八五《高勋传》。）

　　（按高勋於保宁中，以南京郊内多隙地，请疏畦种稻。帝欲从之，以昆之言而罢。）

　　○移文宋天池县

　　遥祀天池庙有应。以属南朝地。未敢擅修。（范祖禹《范太史集》四零《郭逵墓志铭》。）

　　（按《范集》称郭逵於故牍中得兴国中契丹《移文天池县》云云。太平兴国凡八年，八年当辽圣宗统和元年，知当在景宗之世矣。）

　　○上景宗谏猎书（郭袭）

　　昔唐高祖好猎。苏世长言。不满十旬。未足为乐。高祖即日罢。史称其美。伏念圣祖创业艰难。修德布政。宵旰不懈。穆宗逞无厌之欲。不恤国事。天下愁怨。陛下继统。海内翕然。望中兴之治。十馀年间。征伐未已。而寇贼未弭。年谷虽登。而疮痍未复。正宜戒惧修省。以怀永图。侧闻恣意游猎。甚於往日。万一有衔橛之变。搏噬之虞。悔将何及。况南有强敌。伺隙而动。闻之得无生心乎。伏望陛下。节从禽酣饮之乐。为生灵社稷计。则有无疆之休。（《辽史》七九本传。）

　　○乞二详稳依旧制表（保宁六年  奚和朔奴）

　　臣窃见太宗之时。奚六部二宰相二常衮。诰命太常衮班在酋长左右。副常衮总知酋长五房族属。二宰相匡辅酋长。建明善事。今宰相职如故。二常衮别无所掌。乞依旧制。（《辽史》八五本传。）

　　○与知雄州孙全兴书（保宁六年  耶律琮）

　　琮滥受君恩。猥当边任。（《太平治迹统类》二○作“琮受君命，出守雄边”。缪氏引又无“出守雄边”四字。）臣无（《统类》作臣论。）交於境外。言则非宜。事有利於国家。专之亦可。切思南北《统类》无“切思”二字，南北作西北，缪氏引《统类》作南北同。两地。古今所同。曷尝不世（世字，《统类》作屡，缪氏引《统类》又作世。）载欢盟。时通贽币。往者晋氏后主。政出多门。惑彼强臣。忘我大义。干戈以之日（《统类》漏日字，缪引《统类》不漏。）用。生灵於是罹灾。今兹两朝。本无纤隙。若或交驰一介之使。显布二君之心。用息疲民。重修旧好。长为与国。不亦休哉。琮以甚微。敢（敢字，《统类》作取，缪氏引《统类》则作敢。）干斯义。远布（布字，《统类宋朝事实》并作希。）通悟。沿垂鉴详。（《宋会要蕃夷》、《宋朝事实》二○。）

　　（右文缪氏据《太平治迹统类》迻录。今校《適园丛书》本《太平治迹统类》，间有歧异，缪氏或据别本也。又《杨文公谈苑》（《宋朝类苑》七八引同）云：开宝中，虏涿州刺史耶律琮遗书於我雄州刺史孙全兴求通好曰：‘兵无交於境外，言即非宜；事有利於国家，专之亦可。’”当是警句流传，偶有误字。）

　　（按《与孙全书》，并见於《宋朝事实》、《统类》、《会要》及《长编》，皆称契丹涿州刺史耶律琮致书於孙全兴云云。检《辽史圣宗纪》保宁六年三月，宋遣使请和，以涿州刺史耶律昌术加侍中与宋议和，盖琮即昌术也。考《辽史耶律合住传》：“拜汲州刺史，宋数遣人结欢，兼达和意，合住表闻，帝许之。”曷、昌形似，术、住音同，实一人也。）

　　○耶律琮神道碑（残文）（保宁  郭奇）

　　大契丹国推忠奉国佐运功臣镇国军节度使华商等州观察处置等使特进检校太师赠兼政事令使持节华州诸军事行华州刺史上柱国漆水郡开国公食邑三千户食实封三百户（下缺）南京右街资圣寺传大教阿师□□教大师赐紫敬耿□书□□□内马步军都虞侯郭奇撰

　　故太师令公□□□□□八十三户（下缺）贤人命世於天地之间。禀气□旋生谓之命也。故能者养□□□福。不能者败之必取祸。是故贤人君子。知天命之不乂。故砺其身思没世而可传。潜修厥德。安人济众。立有殊功。勒（汤铭而故必福）□（拱）金门玉阙。服紫施朱。禄食万钱。位兼一品。善恶不恒。□□（吴难）□始长恨恨□不能致於斯道也。独有我推忠奉国佐运功臣镇国军节度华商等州观察处置等使特进检（校太师赠政事令使持节华州诸军）（下缺）刺史上柱国漆水郡开国公食邑伍仟户食实封三百户□□□性叶卓乚坤。气分岳渎。行惟恭简。渐（新）致神明。爰始及终。躬行不忘。□□（象）忠贞（国）而卫□□□社稷正□□□□□声若推□仁化以来远人。下安黎庶。威德既集。（觞宗衄勒）□□□□□□□（息）驰颂声词无可愧生死如一行不见□（老）贻厥孙谋。以燕翼。（兴）□（字）□公讳琮。字伯玉。姓耶律氏。世为漆水人也。与□□□（国同念）言词隐约。□□敦厚恒厌轻化进退有常。代推□□（师表）□□□□讳匀赌褰。乃大圣皇帝之母弟也。以谋智深博。达於理乱。咸推奇德。何所种焉。肇启国章始兴之（戟商）□一（皇子）之以道德仁义播之礼乐诗书□常（圣奉）□□□□□□（天一民所）事。夙夜匪懈。戮力勤王。复乃秣马砺兵。躬擐甲胄。蒙犯霜露。跋履山川。而恭陪□□大圣（皇帝之行有道而征无道改窥图而）□（兴）图富有天下。大崇宗嗣乃公之□祖之勋也。厥后□□□□皇帝封建兄弟。赏异众臣。九锡恩深。百辟奉策。特殊冠冕。宠以元良。拜为东丹国左宰相。（分邑非政大政之品流未履白珪真曾）□（人）伦□（求）烈考讳□与嗣圣皇帝为从父昆弟。□□□□彰□空迁延可谓汉水金钟不是寻常之器。秦川玉玺。诚为命世之符。加以富而好礼。贵而（不骄）。两途俱美。分弟烈士东效未备）□□禽木落花雕。西日俄沉於□□□（四地也）家□□於□□□□□□（公兴祖孝）恭而行之。复恐陨坠。公幼孤独立。亦疲艰辛。数趋庭而垂矩。□宁父何恃思□指而旋回辕有……（母淮从多艰难……是托家臣汉疑名无同心）□□奴婢货财尽属化人之手公□□提年□□□□（进童幼）戏伋之间。长有成□（家）之意。愚蒙侪辈。焉得而知。动则有规。闲如神助。未览典籍。与道无违。……（公由静日泣而计晶如）（李文信按：以上十二行下部失拓十六七字不等。）祖考之德□不可□（怠）而□（辱）□孝□□□□□□□□□□□□□（之家业不可久而隳之三事不终故殆）□□□（为不孝）故发愤忘食。夜不遑寐。乃师以立身。计六经而修德。敦书闳礼。晋郡教轨范可亲。毁衽易缞。鲁昭公童心是悲。卑词下己。见贤思齐。绳晓□全而有立。又锱铢戏狎。流俗莫亲。俨然有不可齐之□□□□□□以藏巨岳。量纳四溟。弱而持宽。众返归辅。招携逆教。家道赫然。公之尚幼。能行斯道。以全先人之基业也。如此想贾王孙之徒周子郑蝠之之□喻众暂时□□偶仲尚存传记纪公成家□□□□□□及也。咸谓明月才生。便有六合之色。大鹏未化。俄藏万里之心者也。公□（功）有□十有五祀。适遇嗣圣皇帝按兵观舋。问罪中原。睿鉴无私。恩及有德。□公为先军监阵。莫不□□（推诚）□□□武果毅情深。建旐麾旌。奔车糜垒。料敌强弱。进退合宜。先人有□人之志。无阵不破。出国有取国之计。遇敌皆擒。公之少勇也又能如□（此）也皇帝饮马汴河。兵屯梁苑。嗣晋伏罪大□□□□□（斯）时乃发仓廪。开府库搜宝器取玩子女玉帛。药草羽毛。难得之货。雾集雲屯。稀代之宝。山高岳积。人竟贪取。以实私家。□□（贱）略无所取公之少俭。必若此乎。吴祐说意□（以）之□□□□□匡谏贾谊□河南之举岂解从军。逮至天授天顺二帝朝。优游自得。不拘官爵。而乐之以琴棋歌酒。玩之以八索九丘。雪落西园。□□□王之赋。花开南馆。□□宋玉之诗。□宗子之中贵□□□□□之弟富又富焉。富贵在身。曾无荒怠。泊然澹薄。乃世代乐夫也。自天赞皇帝■〈畐司〉（嗣）位二年秋七月。以公鳌柱材高。龙宫种贵。起家□□崇禄大夫检校太保右羽林大将军兼御史大夫上（柱国）。及期年。复迁右龙虎卫大将军。以为环烈之师。羽衡乎皇宫。保宁癸酉夏六月。皇帝以公任内既送往事生偶□无猜处外可继□□利□家国复汴□□□□（绚综）重加□宠赐委特使□□汲郡符。授推忠奉国功臣昭武军节度。利□等州观察处置等使。特进检校太傅兼涿州刺史。西南面招安巡□（检）使契丹奚渤海汉儿兵马都□□开国伯食邑七百户。旋加左卫上将军。俾赏□□□□巡检涿郡也。仁政俱行。宽猛兼济。戢彼干戈。用兴民利。况涿郡也。地迫敌封。境连疆场。盗贼公行。天疠时降。内奸殊冗。出入难虞。雀角□□情□由是民心难一。诈讹不端。道□逍遥。聚散无常。豺狼满野。蛇虺盈郊。□□（唾毒）乡川隳残井邑。边人畏惧。斥候日警。夫妇男女。不遑启处。诚无周召之材。伊皋之德。斯郡也难臻於理乎。□□以仁惠。示之以赏罚。以□土□□□不刚上（缺拓二十馀字。抄本作：靡草布政优不刚■百……为未三载俄变柴效褰愇露员）之徒去兽还珠（不殊）功□□（侣虽）云□理讵有惠能公之所理。徒□一□（抄本作徒非涿郡）□□□节大□亲殊见□□持教之礼高眠民狎□□军人□往道□□走□（下失拓。抄本作：节大捆昆咻……持教之礼……用威不轨……远结欢盟玉帛交通须为道路无壅烽候不壃高眠……）拓本。）

　　（此碑原在昭盟喀喇沁旗西桥公社宫营子大队（松岭）铁营子生产队，一九七一年被破坏，碑已不存。碑四面均刻有文字。一九五九年郑瑞丰同志前往调查，曾抄录其一面，但拓得拓本，模糊不清。右文系据李文信同志就拓本抄本整理者。）

　　○李内贞墓志（保宁十年）

　　大辽故银青崇禄大夫检校司空行太子左卫率府率御史上柱国陇西（以上二八字，据《日下旧闻考》增。）李公讳内贞。字吉美，妫汭人。唐庄宗时举秀才。除授将仕郎。试秘书省校书郎。守雁门县主簿。次授蔚州兴唐县主簿。次授儒林郎。试大理寺丞。守妫州怀来县丞。大圣皇帝兵至。迎降。（以上八字，《旧闻考》作乱后归辽。太祖一见器之。）加朝散大夫检校工部尚书兼御史中丞赐紫金鱼袋。兼属珊都提举使。嗣圣皇帝（以上四字，《旧闻考》作太宗初，下文天授皇帝亦作世宗，天赞皇帝作景宗。当是引用时所改。）改银青光禄大夫检校尚书右仆射兼御史大夫。天授皇帝加检校尚书左仆射。故燕京留守南面行营都统燕王达剌以公才识俱深。（以上八字，《潜研堂集》作知其才三字。此据《旧闻考》。）补充随使左都押衙中门使兼知应勾次摄苏州剌史，次授都峰银冶都监。天赞皇帝改检校司空兼御史大夫上柱国次行太子左卫率府率。保宁十年六月一日薨于卢龙坊私第。享年八十。以当年八月八日葬于京东燕下乡海王村。先娶殷氏女。有三子。后娶何氏女。生二男。弟僧可延。天顺皇帝授普济大师赐紫。长子瓒。金紫崇禄大夫检校司空南奚界都提纪使兼御史大夫。次子玉。燕京都麴院都监金紫崇禄大夫检校司空兼御史大夫上柱国。次子琰。银青崇禄大夫检校尚书右仆射兼御史大夫上柱国前大石银冶都监。次子玿。前辽兴军节度推官将仕郎试秘书省校书郎。次子璟。摄宜州观察推宫。（钱大昕《潜研堂文集》十八。）

　　○刘继文墓志（乾亨三年  文秀）

　　详夫圣凡异矣。生灭同焉。丘怀逝水之悲。聃起患身之叹。高低贵贱。孰免斯欤。察□□於群言□兴亡於常道者也。公讳继文。字敏素。本太原人也。出自彭城河南等二十五望。并自陶唐之后。相次分派。帝代绝多。降至伯翁高祖皇帝讳知远。诩晋高祖为侍卫亲军。英才卓秀。器度恢弘。忠贞至玉石比坚。谨节而松筠让操。亲承五贼。妙善六韬。内心腹而外爪牙。上匡扶而下邕穆。晋主以忠孝推功除授河南节度使兼政事令。有弟彦崇。为内外马步军都指挥使检校太保。洎嗣晋失位。倏变天机。乍展雄威。俄昇大器。改号为乾祐元年。自是家易为国。鱼变成龙。玉叶遐敷。金枝迥秀。三光朗耀。四海宴清。舜日高悬。尧风远布。崇有数子。承贇。承钧。承錡。承镐。贇即公之父也。元■诏命。令坐徐州。至乾祐三年。高祖崩逝。少帝承翰才立。祸发萧墙。逆臣郭威。僭行篡夺。徐州太子。册而又诛。可谓日月无光。乾坤失色。崇坐河东。为北平王。一闻之而大怒。攘臂恨以发盟。切齿为仇。誓当剪灭。乃集貔貅万队。士卒千群。振雷霆之威。吐风雲之气。直欲生擒逆党。活捉奸讹。其奈天数未时。攻时莫下。将谋大事。须向天朝。遗使结欢。愿为子父。时天授皇帝感其义焉。遣使宣恩。册为大汉神武皇帝。至乾祐九年。武帝崩逝。次子承钧既立。改号天会元年。威慑三边。恩覃万姓。修德是务。去佞为怀。陈大业於将来。流广泽於当代。此即公之叔也。至天会六年。遣公入国。淹留七载。质而未还。后十二年秋。帝染疾而逝。爰有府主继恩。则钧之长子也。大帝临终之日。谓大丞相郭无为等曰。朕之崩后。位付继恩。社稷纪纲。勿令交紊。为等奉敕如日在怀。帝乃升霞。臣扶长子。即公之堂兄也。嗣位九五。才满三旬。为侯霸荣阴谋所灭。次子大内都点检继元。亦公之堂兄也。运机谋策。剪■〈薛上女下〉除妖。荐位登朝。重理纲政。册为大汉英武皇帝。公前右金吾卫将军金紫光禄大夫检校司空上柱国。我皇开睿泽。令衣锦还乡。敕授竭忠匡运功臣。保义军节度陕虢等州观察处置等使。大汉国侍卫亲军马步军都指挥使特进检校大尉。同政事门下平章事陕州大都督府长史上柱国彭城郡开国公食邑三千户食实封三百户。适至本国。未久之间。又加推功保祚功臣。开府仪同三司检校太师兼中书令权代州防御使食邑五千户实封五百户。既蒙圣泽。统绾雄藩。百姓扬五袴之歌。三军感单醪之惠。洎乎赵氏犯阙。力乏计穷。帝念生灵。甘当授首。公乃见机而变。守节而□。駈■〈殿上車下〉振缨。来归上国。郭氏夫人并二子。并皆阻隔。吾皇一见。抚念非常。慜其顺国之忠。加以真王之泽。敕扔佐命功臣。北京留守河东节度管内观察处置等使兼政事令太原尹上柱国彭城郡王知昭德军节度事食邑八千户食实封七百户。兼以昭义军节度使检校太傅耿纪长女以妻之。即尚父秦王韩氏之甥也。方雪太原之耻。将兴广□之基。重整戈铤。芟夷奸■〈薛上女下〉奈何曦霜难保。石火日销。倏染膏肓。俄归逝水。寿龄三十有二。帝罢朝而起叹。□□以兴悲。百姓闻之。如丧考妣。敕下宜霸二州。共营丧礼。其耿氏夫人。念以同牢。义重合卺。情深丝罗。□绝□□□琴瑟停欢於翡帐。两儿阻隔。一女才生。金枝冀续於前朝。玉叶期芳於后代。恐以时迁岁远。骨腐名消。□□□□□旌不朽。文秀才非梦笔。学愧面墙。奉命援毫。乃为铭曰。

　　天地大兮有成坏。□□□□□□□□□□□□。人至灵兮无定常。石至坚兮无恒在。既有身兮既有患。不无伤兮不无□。路树□□□□□。宿鸟暂聚而终散。武皇孙兮少皇子。朝北阙兮到於此。受国恩兮位至王。功未成兮身先死。国之仇兮未雪殃。魂之逝兮在他乡。七帝相承何所问。三乖孤瘗塔山阳。

　　公长子丑哥  次子善哥  三年岁次辛巳十一月乙未朔十五日己酉记。

　　匠人摄彰武军长史超□□。（拓本。）

　　（右志於一九二六年夏在内蒙古卓索图盟喀喇沁东旗山麓出土。志文前题“彭城郡王刘公墓志铭并序”，“文章大德赐紫沙门文秀撰并书”。同年当地人李馥塘（芳）曾以拓本寄历史博物馆。该馆以此志并跋文铅印公布，兹附跋文如左：）

　　（谨案刘继文事，《五代史》阙载，仅《辽史》三见其名。《景宗纪》：保宁元年五月壬寅，汉遣李匡弼、刘继文、李元素来贺。七年二月癸亥，汉雁门节度使刘继文来朝，贡方物。乾亨元年五月己卯，宋兵至河东。汉与战不利，刘继文、卢俊来奔。六月，刘继元降宋，汉亡。甲子，封刘继文为彭城郡王，卢俊同政事门下平章事。今详志文。於继文爵里、戚■〈尚阝〉、葬地、卒年足补史阙者不具述。外此可论，有三事焉。《五代史东汉世家》：刘旻，初名崇。《汉家人传》亦曰高祖二弟：曰崇、曰信。今志曰有弟彦崇，疑旧史并脱“彦”字。《汉家人传》：崇子曰贇。高祖爱之，以为己子。《东汉世家》亦作贇。然高祖子侄如承训、承钧，皆以承字为系，何独於贇不尔？今志文正作承贇，疑旧史并脱“承”字。《五代史汉本纪》：隐帝名并作承祐。乾祐二年下徐无党注：“隐帝即位至此，宜改元而不改元。具周显德二年注，而帝名承祐，年名乾祐。举国臣民共称而不改避，当时莫大之失，《本纪》无讥者，但书其实，后世自见也。”今审志文云：高祖崩逝，少帝承翰才立。不名承祐。非旧史相承沿误，即志文异域传讹。凡此歧名，并资勘核。《五代史汉家人传》：高祖三子，承训、承祐、承勋。刘旻子除贇、承钧外，则《东汉世家》云：旻子十馀人，皆无可称者。当继元时，有镐、锴、錡、锡。於继元为诸父，皆为继元所杀，独铣以佯愚获免。而志云：崇有数子，承贇，承钧、承錡、承镐。贇即公之父也。持校史载，多寡，次第，均各不同；得失是非，允宜详稽。《五代史汉高祖本纪》：晋高祖六年拜河东节度使北京留守。而志云：兼政事令。《东汉世家》：高祖事晋为河东节度使，以旻为都指挥使。今志文作内外马步军都指挥使。检校太保。《五代史》不言刘崇曾拜王爵，而志云崇坐河东北北平王。《辽史穆宗纪》：十九年三月甲寅，汉刘继元嗣立，遣使乞封册。辛酉，遣韩知范册为皇帝，不言何号。而志明著其号曰“大汉英武皇帝”。统兹名爵，胥足补史。）

　　（罗氏《满洲金石志》曾录此志，并撰跋文，除重复前跋者，主要有以下各事：（一）吴氏《十国春秋刘继文传》称继文为世祖嫡孙，而不知为贇子，赖志知之。（二）志称乾祐三年高祖崩逝，薛、欧两史均载高祖以乾祐元年正月崩。志作三年，殆载笔者之误。志又谓少帝承翰祸发萧墙。少帝即《五代史》之隐帝。顾两史均称隐帝名承祐，故欧书《隐帝纪》注谓帝名承祐，年名乾祐为当时莫大之失。今观志作承翰，知必为避年名改祐为翰。史氏失书，赖志知之也。（三）志谓次子承钧既立，改号天会元年，两史载承钧天会改元，在即位第三年，初即位两年，仍称乾祐八年、九年，此殆亦载笔者之失也。（四）志称天会八年，遣公入国，淹留七载，此事不见《辽史》本纪。李焘《长编》：开宝三年，北汉主遣使持礼币贺契丹主，枢密高勋言于契丹主，乃悉索北汉使者前后凡十六人，厚其礼而归之。记辽之归行人，值宋开宝三年为辽保宁二年，逆数前七年，当辽应历十四年，为汉天会八年，则继文保宁元年尚在辽未还，与《景宗纪》称保宁元年五月继文入贡所记，实相矛盾。疑当如志所记天会六年为得。保宁元年继元嗣位，与高勋言嗣君新立之说正合。由天会六年至保宁元年凡八年，除遣归之年，在辽凡七年也。（五）志称辽册继元为大汉英武皇帝。《辽史景宗纪》但称册为皇帝，不及英武之称。李恽《天龙寺千佛楼碑》称：“上御宇之八年乙亥，六月十六日於正殿受英武皇帝兼颁龙衣御带，驷马周鞍，别赐神旗鼓吹。”乙亥为保宁七年，汉广运二年。）

　　○张正嵩墓志铭（乾亨三年  赵衡）

　　伏以文捭深水。记陵迁谷变之期。字石幽泉。纪地久天长之事。生之限也。堕飚急景。烁电轻沦。死之约乎。碎珠拆玉。晞露风灯。感情而述矣。清河府君瑞鸠传裔。灵剑得学。宰晋相韩。兴蜀霸汉。德源自远。良派爰多。善不泯於春秋。事亦丰於典策。府君考讳谏。南瀛州河间县人也。学备张车。才盈曹斗。从师泗北。授士关西。校武则搏虎埋轮。不输祖业。绪文则怀蛟梦凤。无让先贤。旋值我北朝大圣皇帝。初创乾坤。才磨日月。变家为国。授轩录以称尊。取地为疆。执黄图而作帝。公以因随折杖。俄逐挥鞭。遂步龙沙。皆归凤阙。时让国皇帝在储君。时携笔从事。虽非拜傅。一若师焉。自后让皇入汉。天授潜龙。公为王府郎中。重元臣也。天授帝龙飞。公授密直学士。转给事。除朔州顺义军节度使检校太保。到任后。甘雨随轩。灵珠赴浦。民谣五袴。家给千箱。袁扇风清。瘦楼月朗。滋王泽也。增民事也。公莅政勤。得替。匪败政也。后以天顺皇帝登大宝。公授左威卫上将军。为入班节度使班首。先茔夫人丁氏。有子四人焉。长曰正岌。为通事舍人。舌辩如川。仪温似玉。年过壮室。在职而殂。次子正峦。俱为通事舍人。礼备执珪。仪全束带。次子正嵩。为朔州顺义军节院使。即府君也。小子正峰。后茔夫人王氏子也。有女一。嫁西台御史大夫郑藉。府君生惧四知。长无二惑。令严训子。礼厚睦亲。娶博陵崔氏女。有子五人。长曰思睿。婚而不禄。次曰思恭。辩李有知。观星得学。娶永和县刘令女。有子二。小幼不书焉。次子思敬。幼而早亡。次二幼。韩七。韩八。女二。长适天水赵司空小男。一在室。府君荣限而终。殁期俄及。既缠竖祸。曷免亹端。堕艳难留。轻沦自返。春秋四十有八。葬於■〈霍上又下〉山之阳原。礼也。既伤去箭。复悼藏舟。意而书之。谨为铭曰。阅世阅川。继生继死。石火风灯。浮沤逝水。寿不永而皆伤。荣不长而可毁。谁谓府君。道匪齐论。其来宁晓。其去也如□贞妻在室。贤子当门。针不煞于二竖。药□夺于三魂。既失藏舟。难留去箭。死谁不伤。生谁不羡。禄定非改。善求可■〈鹿，〈与，灬代一〉代比〉。已达幽关。又何悲恋。为椁工石。穴山餝金。礭乎不拔。线古贞今。己年子月。庆厚祥深。天长地久。永保徽音。

　　乾亨三年十一月八日记。（拓本。）

　　（按志文前题“朔州顺义军节度使张府君墓志并序”十五字。）

　　●卷五

　　○募人获奏（统和四年  韩德让）

　　宋兵所掠州郡。其逃民禾稼。宜募人收获。以其半给收者。（《辽史圣宗纪》。）

　　《辽史》五九《食货志》：“兵后逋民弃业禾稼栖亩。募人获之以半给获者。”为此奏节文。（又《食货志》误为乾亨五年。）

　　（按百衲本《辽史》获作获、给作拾，误，兹从乾隆校本。）

　　○请轻赋税奏（统和四年  韩德让）

　　山西州县数被兵。加以岁饥。宜轻税赋以来流民。（《辽史耶律隆运传》。参《圣纪》、《食货志》。）

　　（耶律隆运即韩德让赐姓名。）

　　○乞禁鞫狱官请托奏（统和十二年  韩德让）

　　三京诸鞫狱官吏。多因请托。曲加宽贷。或妄行搒掠。乞行禁止。（《辽史耶律隆运传》。）

　　○请复民租奏（统和四年  室昉）

　　山西诸州给军兴。民力凋敝。田谷多躏於边兵。请复今年租。（《辽史圣宗纪》。）

　　（《食货志》原作“乾亨五年”，误。此从《圣宗纪》。）

　　○请禁盗贼奏（统和四年  室昉）

　　山西四州。自宋兵后。人民转徒。盗贼充斥。乞下有司禁止。（《辽史圣宗纪》。）

　　（四州，百衲本误四川。四州即朔、应、雲、蔚。）

　　○请停赐寺额奏（室昉）

　　诏书悉罪无名寺院。今以主请赐额。不惟违前诏。恐此风愈炽。（《辽史》七九本传。）

　　○请停关征奏（统和元年  耶律休哥）

　　秋霖害稼。请权停关征。以通山西籴易。（《辽史圣宗纪》。）

　　（按《纪》称南京留守奏，检当时南京留守为休哥。）

　　○星命总括自序（统和二年  耶律纯）

　　大辽统和二年。翰林学士耶律纯。以议地界事。奉国书使於高丽辽东。至其国。颇闻国师精於星躔之学。具重币。设威仪求见。屡请不从。一日。自请於高丽国王曰。臣奉国书来此。稔闻国师。富於道德星命之学。愿借玉音。得遂一见。以请所学。何异昌黎之遇大颠也。国王遂命一见。既见之后。往复数四。前请曰。微生ㄣ伏北方。闻国师深於星命之度。今日天幸。得瞻豪相。愿从师略闻一二。以耸北方之学者。亦是三生夙昔之幸。不知可乎。国师曰。何不可之有。但学士平生论学。有何所得。吾与学士从长商榷而已。何以师为。曰。肤学得於生克制化之外。亦有十条。以前六条。看根本。后四条看流年。其一曰。太岁尊神。加临管摄。其二曰。无中有曜。弱处高强。其三曰。得经失次。细辨盈虚。其四曰。身傍母吉。傍鬼者凶。其五曰。同宫千里。异官尺寸。其六曰。党母福多。藏鬼祸大。其七曰。元守虽详。流年尤急。其八曰。当生变曜。流年变星。其九曰。限并诸煞。贵禄不临。其十曰。流年诸星。无忽柔曜。此十条者。各有详注。未审如何。国师曰。此十条之说。亦末矣。本之则无。今学士谈星根本。以宫主为重耶。度主为重耶。曰。得於平昔之讲明。以宫度兼论。不可用一而废一也。国师笑曰。宫度兼论。吾恐子於星度。胸中不能自断。何以断人之祸福耶。且如命躔丑宫之牛度宫。土度金限行遇火。一生一克。何以为断。又如命坐寅宫。尾火虎度木宫。限行遇水。一生一克。何以为断。於祸福何凭。遂再进曰。愿弃所学。而从师求教。师曰。吾尝以近世谈星者。言宫不知度。言度不知宫。二者胥失矣。吾於海上异人。授我以偏正之垣。於二十八宿之中。分之曰一太阳。五太阴。六木。六土。六水。二火。二金之说。学士曾闻之乎。曰未也。国师曰。人生於地。日月五行见於天。其生值此七曜之吉。则一生享福安荣。七曜之凶。前一生忙迫。百不如意。日月五星。其为物也。於天地间最大。於天下万物。日主画。月主夜。乃天之眼目也。在天有五星。在地有五行。人生在世。五者一日不可缺。观星谈命。苟不知此本根。则为徒然。学宫度兼论之术。何以决人之祸福。故十二宫有偏正之垣。子宫以虚日鼠为正垣。鼠乃子垣之宫神。非正垣而何也。丑宫斗金牛。寅宫尾火虎。卯宫房日兔。辰宫亢金龙。巳宫翼火蛇。午宫星日马。未宫鬼金羊。申宫觜火猴。酉宫昴日鸡。戌宫娄金狗。亥宫室火猪。皆本宫之正垣。此乃千古不易之论。此谈星之大根本。不可尽知要妙哉。所谓一太阳者。太阳君象也。天无二日。民无二王。惟星日马乃太阳之正垣。太阴者。后妃之象。后妃嫔众多。宜太阴之有五也。故以鬼金羊为太阴之正垣。其馀张心危毕月。皆偏垣之月也。六木者。寅宫尾火虎。亥宫室火猪。为木正垣。其馀斗奎井角。皆偏垣之木也。六土者。子宫虚日。丑宫牛金。为土正垣。其馀女氐胃柳。皆偏垣也。六水者。巳宫翼火。申宫觜火。为水之正垣。其馀箕壁参轸水。皆偏垣也。二火者。卯宫房日。戌宫娄金。为火之正垣。二金者。辰宫亢金。酉宫昴日。为金之正垣。天地之间。水木土。随遇而有。随所居而可得。木满山林。土满寰宇。水满江河。随处皆有。至於金火则不可多得焉。只有二水二金。使金火如木土水之多。则天下尝有持刃纵火之患耶。岂不为世道忧。吾有偏正垣七政论。并日月并明说。计八篇。又有二百字真经二十五题。详於学士十条者。学士所举十条。人常闻常知也。吾之诸论。其金火人所未闻未知也。今以授子。子欲行之。当誓於天地鬼神。不可轻泄此天机玄妙。吾得海上异人所传。而未尝泄。今子得吾之传。若不宝而重之。必招谴於天。不可逃也。乃对师焚香设誓。三日后。国师遂以诸论八篇与夫二百字真经二十五题授之。百拜而宝之。大辽统和二年八月十三日耶律纯自识。

　　（附跋）

　　〔《星命总括》三卷，耶律纯撰。《文渊阁书目》作一卷一册。《菉竹堂书目》作五册。《千顷堂书目》作五卷。此书向无传本。清四库馆由《永乐大典》内辑出，始末完具，始流行焉。卷首有纯自序一篇、称大辽统和二年翰林学士耶律纯以议地界事奉国书使於高丽辽东，因得彼国国师传授星躔之学云云。末署“统和二年八月十三日自识”。《四库提要》称，《辽史》本纪其年无遣使高丽事，又检列传无纯名，谓殆亦出於依托。按辽立国近三百年，《辽史》列传仅四十四卷，疏漏人所共知。耶律琮尝寄知雄州孙全兴书（见《太平治迹统类》），耶律劭撰《灵岩寺碑铭》（见《承德府志》），二人之名，皆无征於《辽史》，岂得据为赝品乎？《辽史圣宗纪》统和二年虽无遣使之文，而次年七月、八月载有命将东征，以辽泽沮洳罢征高丽事。并见《高丽外纪》。《外纪》之文，《提要》已引。检统和二年（甲申宋雍熙元年）当高丽成宗三年。《高丽史》成宗三年，“命刑官御事李谦宜城鸭绿江岸以为关城，女真以兵遏之，虏谦宜而去，军溃不克城”。次年乙酉，“宋将伐契丹，收复燕苏，以我与契丹接壤，数为所侵，遣韩国华赍诏来谕。……‘可申戒师徒，迭相犄角，……同力荡平。……’王迁延不发兵，国华谕以威德，王始许发兵西会，国华乃还。先是契丹伐女真路由我境，女真谓我导敌■〈扌冓〉祸，贡马於宋。因诬缵（疑是赞字。）高丽与契丹倚为势授。……”次年丙戌载：“契丹遣厥烈来请和。”今虽未得耶律纯议界之记事，而统和二、三年顷，契丹、高丽间，确有疆界之事，是纯之奉使，虽未见明文记载，亦有其能之可理也。《四库简明目录》曰：“术数之书，凡称古人名者，百无一真。纯不知为何许人，似尚实出其手。”是又认为似非赝作。考李焘《长编》仁宗皇祐三年四月，“契丹国母遣忠顺军节度使左金吾卫将军耶律纯贺乾元节。”皇祐三年、当辽兴宗重熙二十年，去圣宗统和二年，差六十七年之久，似为二人同名。志之待考。）

　　（又按周春《辽诗话》称纯《自序》云：“源髓老人得之於元斋，元斋得之於海上异人，有高丽国师赋其步天警句，有云：‘得富非难得寿难，寿星须把令星看。令星若是逢生旺，寿算巍巍等泰山。且说夫星是克星，高强必是聘贤人。若居父母并兄弟，端的因亲上致亲。’”检今四库本《星命总括》序无此文，王仁俊又以此段入《文萃》。疑好事者所增益也。）

　　○答萧挞凛书（耶律昭）

　　窃闻治得其要。则仇敌为一家。失其术。则部曲为行路。夫西北诸部。每当农时。一夫为侦候。一夫治公田。二夫给糺官之役。大率四丁无一室处。刍牧之事仰给妻孥。一遭寇掠贫穷立至。春夏赈恤。吏多杂以糠秕。重以掊克。不过数月。又复告困。且畜牧者。富国之本。有司防其隐没。聚之一所。不得各就水草便地。兼以逋亡戍卒。随时补调。不习风土。故日瘠月损。驯至耗竭。为今之计。莫若振穷薄赋。给以牛种。使遂耕获。置游兵以防盗盗。颁俘获以助伏腊。散畜牧以就便地。期以数年。富强可望。然后练简精兵以备行伍。何守之不固。何动而不克哉。然必去其难制者。则馀种自畏。若舍大而谋小。避强而攻弱。非徒虚费财力亦不足以威服其心。此二者利害之机。不可不察。昭闻古之名将安边立功。在德不在众。故谢玄以八千破苻坚百万。休哥以五队败曹彬十万。良田恩结士心。得其死力也。阁下膺非常之遇。专方面之寄。宜远师古人。以就勋业。上观乾象。下尽人谋。察地形之险易。料敌势之虚实。虑无遗策。利施后世矣。（《辽史》一○四本传。）

　　（按《辽史食货志》上引此书内文句，非别有上书也。缪氏竟录《食货志》之文近二百言，题耶律昭“上田制书”。王氏又节取前四十二字，别题“农事奏”。实此四十二字中，仅有二十四字为引昭言，馀则《食货志》文也。宁得以卷轴之隘而滥收乎？）

　　○刑律延宁墓志（统和四年）

　　公讳延宁。其先祖已来是皇亲。曾祖讳臬离骨。祖讳■〈止上旦下〉午不。考讳萨割。并名已勇闻。庆由善积。□祚将至。英贤诞生。即萨割太师令公第二子也。以命世之才。开基之运。景宗皇帝念是忠臣之子。致於近侍。始授保义功臣崇禄大夫检校太保。行左金吾卫大将军。兼御史大夫。上柱国漆水县开国子食邑五百户。公尽忠尽节。竭力竭身。景宗皇帝卧朝之日。愿随从死。今上皇帝念此忠赤。特宠章临。超授保义奉节功臣羽厥里节度使。特进检校太尉。同政事门下平章事。上柱国。漆水县开国伯。食邑七百户。公威极北之壃境。押沮捩之失围。闻见归降。例皆森耸。妖■〈言此〉扫尽。荡灭凶顽。路不拾遗。安人得众。天之道满。寿尽者然。以统和三年十二月三十日於羽厥里疮疾而薨。年三十九。圣上轸感。即以令归本国。去统和四年十一月十八日。葬於白崖山中之礼也。夫人频毕令公大女。坤仪德备。令淑传芳。从夫荣而赴任独归。苦痛至切。睹灵怅前。箫踈冷落。血泪交流。男和哥。寺奴。赛保。捏骨里。超群书算。武射■〈扌表〉媂。女喜哥。演■〈彳尔〉已。□哥。迥禀慈柔。芳年照惠。公唐相。状告神姿。何有非常之福。而无寿永之贞欤。今会葬连岗。即扃幽室。或虑寒来暑往。■〈口主〉■年世之期。雨灌霜封。莫识平生之事。谨为铭曰：

　　诞生令德。威镇北方。辅弼圣朝。出入将相。福兮已过。祸兮遄逼。卜连岗兮安此宅。为来世之所识。（拓本。）

　　〔按志文前题：“大契丹国故保义奉节功臣羽厥里节度使特进检校太尉同政事门下平章事上柱国漆水县开国伯食邑七百户耶律墓志铭并序”五十二字凡三行。未署撰者。此志别有契丹字志文十八行（文见卷末）。在本志右上方。上下几乎相连。契丹字志末空两行。别左方有三行汉字志文，直通上下，即汉字志文凡二十四行。（包括志题在内）整行行三十七字。半行行十七至十九字。〕

　　〔羽阙里即于厥。胡峤（入辽录）作妪厥律。沮捩为沮■〈扌伏〉（音蔔）即阻卜异文。失围则失韦，亦作室韦。〕

　　○祐唐寺创建讲堂碑（统和五年  李仲宣）

　　夫幽燕之分。列郡有四。苏门为上。地方千里。籍冠百城。红稻青秔。实鱼盐之沃壤。襟河控岳。当旗戟之奥区。於古堞之外。西北一舍。有盘山者。乃箕尾之巨镇也。深维地轴。高阙天门。暖碧凝霄。寒青压海。珠楼旋室。仰窅窱於昆邱。宝洞琼台。耀磅礴於恒岳。崆峒左倚。太行右连。怀珠之水派其阳。削玉之峰峭其后。岭上时兴於瑞雾。谷中虚老於乔松。奇树珍禽。异花灵草。绝顶有龙池焉。向旱岁而能兴雷雨。岩下有潮井焉。依旦暮而不亏盈缩。於名山之内。最处其佳。此境旧有五寺。祐唐者。乃备其一。自昔相传。有尊者挈杖远至。求植足之所。僧室东北隅岩下有澄泉。恍惚之间。见千僧洗钵。瞬息而泯。因兹构精舍晏坐矣。厥后於溪谷涧石之面。刻千佛之像。而以显其殊胜也。虽雨渍苔斑。睠仪相而犹在。阳舒阴惨。流善誉而不堕。向此蓝垣之北。长松之下。有大石焉。重万馀钧。或遇敬信者。微触而动。迄今游阅之士。冠盖相望。四序不绝。於阡陌也。当昔全盛之时。砌叠龙蟠。檐排凤翅。晨钟暮磬。上闻兜率。禅宗律学。宛是祇园。骈阗可类於清凉。赫奕遥同於白马。乃法侣辐辏之乡也。爰自大兵之后。立已烬灭。由谓物不可以久废。故享利於德人。德人者。即寺主大德。乃当寺之景派也。厥本惟裔。其神不测。苦随念尽。乐与人同。化六趣之茫然。归十方之安隐。年腊未晚。行业弥高。既多有续之闻。宜示无穷之绩。寺主大德。俗姓琅邪氏。释讳希悟。镇阳夏博人也。爰自聚沙之岁。礼当寺寺主在楚禅师授法焉。剿除五盖。慕别四生。舍欲棹而誓泛慈舟。弃毒药而愿食甘果。年二十诣长兴寺。具月罗由启宏愿。延僧一十万。次第竟矣。於是谓其友曰。闻二仪舒惨。四序推迁。人生几何。岁不我与。览斯基址。孰忍凄凉。野鹿群麋。昼夜而草眠香径。坏碑毁塔。高低而蔓持滕萝。玉毫消尽於华鬘。金磬罢闻於斋忏。上漏下湿。日就月将。徐兴同造之心。爰起从新之务。於是手披榛棘。力用经营。移怪石而截断雲根。伐灌木而摧折烟色。应历十二年化求财赆。盖佛殿一座。栾栌娟妙。丹雘鲜新。塑佛中央。图像四壁。保宁四年。又建厨库僧堂二座。俾爨馐之有所作也。宾旅之有所归也。乾亨二年。加授紫衣载议门迎广陌。地处幽凉。虞生肇之徒见临。顾讲赞之所交阙。乃於僧室之阴。叠磷磷之石。瀹瑟瑟之泉。高广数寻。骈罗万树。薙除沙砾。俯就基坰。而又请邑人醵缗聚赂。四远之乐施者。如鳞介之归巨海也。既乃市木雲峤。采石烟二岩。穷斤斧之功。极磨砻之妙。初心才启。大厦攸成。式导昏衢。弥光世德。其堂也。保宁十年创建。带雲川之渺渺。总远岫之峨峨。东观种玉之田。西掞筑金之阙。兰楹镂彩。桂柱凝丹。月入秋窗。风含夏户。檐外之杉松郁郁。槛前之烟水潺湲。所贵安苾刍僧。置狻猊座。高谈玉偈。然慧炬而绝烦恼薪。妙演金文。挥智刃而剖无明■〈幹，虫代干〉。长依佛座。永压山门。对延灵岫之峰。阐说瑜珈之旨。此皆邑人等心犹慕善。志乃忘筌。知浮生石火以难停。觉幻质风烟而易灭。各抽净施。共构良因。即寺主希悟大德激劝之所致也。缘惠之所被也。厥外井有甘泉。地多腴壤。间栽珍果。棋布蔬畦。清风起兮绿幹香。细雨霁兮红葵茂。载谅鸿基必葺。白足咸来。其供给之费。恒不阙於只赡者。大德寺主力办也。盖惟寺主大德。道洽空有。识洞幽冥。全资化导於多方。以至圆成於能事。所冀皇朝永安神业矣。相国长调鼎鼐矣。京尹之仁。无秕稗矣。郡牧之信。及竹童矣。一切含灵。同沾利乐。一切惑溺。并向真如。爰述懿徽。俾雕翠琰。其邑人姓氏。具列碑阴。仲宣靡职之岁。华构方成。命修辞以序之。序之伊何。即为铭而记之。铭曰。峭壮灵峰。创兴华宇。式开讲肆。用陈法侣。物置人多。利圆三宝。庶几乎作善之祥。传名旷古。统和五年岁次丁亥四月八日。（拓本。）

　　（此文曾著於《盘山志》。栾栌作栎栌、鳞介作甲介、雲峤作灵■〈山裔〉、灵岫作灵鹫、姓氏作姓号。又，年腊上多亨字、行业上多昌字。）

　　○上承天太后奏（统和六年  郭世珍  马得臣  (德诚)）

　　降卒役夫，皆有父母妻子，不无怀土之情，驱之而北，终不为用。惟殿下以至仁宽宥，放归乡国，幸甚。（元王谔《郭公新茔碑》、《通州志艺文》。）

　　（《辽史圣宗纪》：统和六年十月，马得臣请释降军言：“谕降宋军，恐终不为用，请并放还。”即此书节文。）

　　○谏上击鞠疏（统和七年  马得臣）

　　臣窃观房玄龄杜如晦。隋季书生。向不遇太宗。安能为一代名相。臣虽不才。陛下在东宫。幸列侍从。今又得侍圣读。未有裨补圣明。陛下尝问臣以贞观开元之事。臣请略陈之。臣闻唐太宗侍太上皇宴罢。则挽辇至内殿。玄宗与兄弟欢饮。尽家人礼。陛下嗣祖考之祚。躬侍太后。可谓至孝。臣更望定省之馀。睦六亲。加爱敬。则陛下亲亲之道。

　　比隆二帝矣。臣又闻二帝耽玩经史。数引公卿讲学。至於日昃。故当时天下。翕然响风。以隆文治。今陛下游心典籍。分解章句。臣愿研究经理。深造而笃行之。二帝之治。不难致矣。臣又闻太宗射豕。唐俭谏之。玄宗臂鹰。韩休言之。二帝莫不乐从。今陛下以球马为乐。（《本纪》作“臣伏见陛下听朝之暇，以击球为乐”。愚臣思之。）有不宜者三。故不避斧钺言之。窃以君臣同戏。不免分争。君得臣愧。彼负此喜。一不宜。（《本纪》作“臣思此事有三不宜，上下分朋，君臣争胜，君得臣夺，君输臣喜，一不宜也”。）跃马挥杖。纵横驰鹜。不顾上下之分。争先取胜。失人臣礼。二不宜。（《本纪》作“往来交错，前后遮约，争心竞起，礼容全废，若贪月杖误拂天衣，臣既失仪，君又难责，二不宜也”。）轻万乘之尊。图一时之乐。万一有衔勒之失。其如社稷太后何。三不宜。（《本纪》作“轻万乘之贵，逐广场之娱，地虽平至为坚确，马虽良亦有惊蹶，或因奔击，失其控御，圣体宁无亏损，太后岂不惊惧，三不宜也”。）傥陛下不以臣言为迂。少赐省览。（《本纪》作“臣望陛下念继承之重，止危险之戏”。）天下之福。群臣之愿也。（《辽史》八○本传。）

　　○请增折税粟价奏（统和六年）（耶律抹只）

　　今岁霜旱乏食。乞增价折粟。以利贫民。（《辽史圣宗纪》。）

　　○燕京军情奏（统和七年）

　　宋兵至边。时暑。未敢与战。且驻易州。俟彼动则进击。退则班师。（《辽史圣宗纪》。）

　　（按《纪》称燕京奏。）

　　○韩瑜墓志铭（统和九年）郝云

　　天高门袭庆。列爵疏封。雄飞资庙食之文。鹿鸣叶朝宴之雅。若乃真先王之胄绪。大建侯之勋庸。继世联芳。载书备简。韩之先。与周同姓。武王封於韩。原号韩武子。后与赵魏灭范。贞子迁之平阳。安王始为六国。自韩之后。因生赐姓。族氏不迁。本大则枝出惟繁。源浚则流长靡竭。拜前封后。从昔至今。宗躅弥昌。丰谋尽纪。近代则起家於燕壤。仕禄於辽庭焉。曾祖大司马。英气拔伦。风襟特秀。讨恶助中乡之典。若畴遵祈父之诗。王父讳知古。临潢府留守。守尚书左仆射兼政事令。始逢昌运。兼绾重权。如萧何独守於留司。孔光不言於温省。列考燕京统军使天雄军节度管内处置等使。开府仪同三司检校太师兼政事令邺王。石驎禀异。风虎腾祥。文武敌万人之英。将相备累朝之杰。三分上爵。一字真封。忠贞则元后腹心。仁惠则黔黎膏沐。公讳瑜。字□即邺王夫人兰陵氏之长子也。生而魁伟。幼有端良。雅好大谋。卓闻奇节。趋庭就传。学诗礼以检身。筮仕勤王。便骑射而成性。应历中。初补天雄军衙内都指挥使。寻诏赴阙。授银青崇禄大夫检校工部尚书右金吾卫将军兼御史大夫上柱国。行止可度。矢以廉能。夙夜在公。曾非旷怠。景宗皇帝绍位之始。命选禁卫。端求荩臣。以公壮志不群。良图可用。授控鹤都指挥使。绛州防御使。检校司空。寻授金紫崇禄大夫检校太保左羽林军大将军。紫庭奉职。耀簪绂以输忠。红旆御戎。森戈矛而称略。迁授客省使。只膺载砺。循墙益恭。朝廷嘉之。改授内客省使检校太傅守儒州刺史。仁化洽於六条。政声隆於双阙。自任复诏充内客省使崇禄大夫。检校太傅兼御史大夫上柱国昌黎郡开国侯。食邑一千户食实封一百户。遇圣明之代。当要重之荣。束带立朝。有仪可效。对扬休命。发言盈庭。洎统和间。以太阶未平。渠魁作孽。曾来犯境。涿易屯凶。及贼师既溃。诏公权涿州刺史。实谓当难安之秋。得惠和之牧。次年。昭圣皇帝哀燕民之若子。忿赵氏以如仇。北率天兵。南行国讨。仍观敌寇。据彼长城。筑垒犹坚。横戈甚众。公方当扈从。切在剪除。以夺人为先谋。以亡躯为尽瘁。因俯营擒狡。释铠传宣。攻长城□俄为流矢中首。然虽抱楚。尚更摧锋。金疮寻发於朝昏。委命几临於泉壤。承天皇太后愈怜忠赤。爱之如母子之慈。皇帝复念旧勋。痛乎竭君臣之义。叠颁医诏。亲视殒伤。呜呼。乐尽悲来。福盈祸■〈扌冓〉。贤愚并叹。今昔宁逃。以统和五年十一月十日薨於行次。享年四十有二。寻载灵柩而归。权厝於霸州之私第。皇上以阶爵未峻。赗赠有加。殊锡恩辉。载超伦等。追赠太尉。所以旌忠孝也。国朝深论吉地。允泽通年。邺王夫人。方承天睠。深被国恩。足以崇骨肉之亲。笃家门之孝。率诸昆季。具窆如初。以统和九年。岁次辛卯十月丙寅朔。八日癸酉。改葬於羁州之西青山之阳。礼也。始娶夫人萧氏。先亡。合袝於此。夫人生九男。三女。长男曰越孙。早亡。次阿骨儿。亦亡。次骇里钵。亦亡。次宝神奴。亦亡。次福孙。亦亡。次栲栳。亦亡。次三哥。年幼。次四哥。亦亡。次高神奴。亦亡。长女杨佛喜。早亡。次罗汉女。次堰弥吉。俱在室。尚幼。继室夫人萧氏。诚叹未亡。礼无再嫁。公英雄授爵。胆气过人。高贵相承。交游不杂。宜乎萃谠言而致寿。弘茂绩以流芳。奈何过隟兴嗟。临川告逝。必使松楸间植。长滋龟兆之占。陵谷纵迁。尚固牛眠之异。俾营丰树。用刊贞珉。其词曰：

　　公之高贵。继世联芳。挺生魁伟。克蕴端良。礼乐是悦。骑射斯彰。历官禁省。效节疆场。挥戈深入。流矢横伤。魂飞战垒。骨归故乡。皇情哀痛。宣赠弥光。事君事父。忠孝备昌。万载千秋。芳声不亡。（拓本。参民国《朝阳县志》十一。）

　　附跋

　　〔右文民国《朝阳县志》卷十一、日本满铁调查部《满洲金石志》、罗氏《满洲金石志》并著录，兹就拓本参订。碑存朝阳县公署。篆盖：“故昌黎韩公墓志之铭”。九字三行。文前题：“故内客省使检校太傅赠太尉昌黎郡韩公墓志铭并序”。日本园田一龟著《朝阳县出土韩公墓志铭考》，据此志兴《韩橁墓志》补《辽史》之漏，并正《辽史》韩橁作“韩简”之讹，为制《韩氏世系表》，别附於后。按《宋朝类苑》七七引《乘轺录》：“虏旧有韩统军者，德让从弟也。取萧后姊，封齐妃。韩勇悍多变诈，虏之寇我澶渊也，韩为先锋，指麾於城外，我师以巨弩射之，中脑而毙。虏丧之如失手足。自是虏无将帅，遂以（萧）宁统之，年五十，勇略不及韩，虏咸忧焉。虏政虐苛，幽苏苦之，……加以耶律、萧、韩三姓恣横，岁求良家子以为妻妾，幽苏之女有姿质者，父母不令施粉白，弊衣而藏之。比嫁，不与亲族相往来。”韩统军，即指韩瑜。可与本志相参证。〕

　　〔近年河北省迁安县上芦村出土《韩相墓志铭》。相字世栱。曾祖讳知古，祖讳匡胤，列考讳琬，字象先。相为琬之次之，现增入《韩氏（知古）世系表》。〕

　　○附韩氏（玉田）世系表

                                                                  知
                                                                  │
                                                                  古
                                                                  │
      ┌──────────────────┬──────────┤
      匡三                                  │                    │
      胤                                    匡二                匡一
      │                                                          │
      琬                                  美                      嗣
      │                          ┌─┬─┤      ┌─┬─┬─┬─┤
      │                          │  │  │      │  │  │  │  │
    ┌─┤                     女〈馬禹〉二 瑜一  德五德四德三德二德一
    │  │                                  │
    相二□一                                │      凝  崇  威  让  源
    │  ┌─┬─┬─┬─┬─┬─┬─┬─┬─┤      │  │  │
    │  │  │  │  │  │  │  │  │  │  │      郭  制  
    │    堰三罗次杨长高九四八橁七栲六福五宝四骇三阿二越一
    │      女  女  女        │                          三  心  金
    │    尔  汉  佛  神      │          神  里  骨      │      │
    │    吉  女  喜  奴  哥  │  栳  孙  奴  钵  儿孙┌─┤  ┌─┤
    │                        │                      │  │  │  │
    ─┼                      │                  高二高一涤二谢一
    次长大二奴一┌─┬─┬─┬┴┬─┬─┬─┐      家
    女女〈犭苟〉子│  │  │  │  │  │  │  │      十  奴  鲁  十
                贻三贻二齐一五  四  三  次  长
                      家
                  训  孙  奴  女  女  女  女  女

　　○重修独乐寺观音阁碑（统和十年刘成）

　　故尚父秦王、请谈真大师入独乐寺。修观音阁。以统和二年冬十月再建。上下两级。东西五间。南北八架。大阁一所。重塑十一面观世音菩萨像。

　　（统和四年孟夏立石《日下旧闻考》一一四引《盘山志》。释智朴《盘山志》作统和十年。）

　　（《盘山志》称有“翰林学士承旨刘成碑。尚父秦王者，耶律奴瓜也”。奴瓜，《辽史》八五有传：“开泰初加尚父。”此尚父秦王若是奴瓜，则此文应在开泰后。姑依《盘山志》附此。）

　　○谏滥刑（统和十二年  耶律阿没里）

　　夫兄弟虽曰同胞。赋性各异。一行逆谋。虽不与知。辄坐以法。是刑及无罪也。自今虽同居兄弟。不知情者免连坐。（《辽史》七九本传。）

　　（按免连坐句上，疑有脱文。或自自今以下为约节之文。）

　　○致高丽书（统和十一年  萧逊宁）

　　大朝统一四方。其未归附。期於扫荡。速致降款。毋涉淹留。（《高丽史》九四《徐熙传》。并见《东国通鉴》。）

　　○再致高丽书（统和十一年  萧逊宁）

　　八十万兵至矣。若不出江而降。当须殄灭。君臣宜速降军前。（《高丽史》九四《徐熙传》。）

　　○致高丽书（统和十二年  萧逊宁）

　　近奉宣命。但以彼国信好早通。境土相接。虽以小事大。固有规仪。而原始要终。须存悠久。若不设於预备。虑中阻於使人。遂与彼国商议。使於要冲路陌。创筑城池者。寻准宣命。自便斟酌。拟於鸭江西创筑五城。取三月初拟到筑城处。下手修筑。伏请大王预先指挥。从安北府至鸭江东。计二百八十里。蹋行稳便田地。酌量地里远近。并令筑城。发遣役夫。同时下手。其合筑城数。早与回报。所贵交通车马。长开贡觐之途。永奉朝廷。自协安康之计。（《东国通鉴》）。

　　○乞还四番部详稳表（耶律瑶质）

　　臣先朝旧臣。今既垂老。乞还新命。凯得常侍左右。（《辽史》八八本传。）

　　○马令钦等造塔记（统和十四年）

　　（上缺）遭时移代革之□□□□□□□□□轻灭其主马令钦伤兹圣像□□□以极多愍以灵基见瞻承而甚少。前岁也。已兴一念之诚。今日乎。遂报再修之愿。爰有供养主志闲妙教。名播空门。逢片善以必修完。无一物而不矜恤。睹兹堕废。念在建迁。次则众信共谋。多仁特佑。移故基而戮力。营新止以同心。於此精蓝。致安灵塔。自兹供养者。或名香妙花。归依者。或扫塔涂地。令众生息轮回於六趣。获消灭於三涂。量再建之殊因。幸书言之不尽。统和十四年岁次丙申三月辛丑朔十八日戊午丙时建。（拓本。）

　　○龙龛手鉴序  统和十五年  沙门智  光

　　夫声明著论。乃印度之宏纲。观迹成书。实支那之令躅。印度则始标天语。厥号梵文。载彼贯线之花。缀以多罗之叶。开之以字缘字界。分之以男声女声。支那则创自轩辕。制於沮诵。代结绳於既往。成进牍以相沿。辩之以会意象形。审之以指事转注。洎乎史籀。变古文为大篆。程邈变小篆为肄书。蔡邕刊定於石经。束晰网罗於竹简。九流竞鹜。若百谷之朝宗。七略遐分。比众星之拱极。寻源讨本。备载於埤苍广苍。叶律谐钟。咸究於韵英韵谱。专门则字统说文。开牖则方言国语。字学於是乎昭矣。矧复释氏之教。演於印度。译布支那。转梵从唐。虽匪差於性相。披教悟理。而必正於名言。名言不正。则性相之义差。性相之义差。则修断之路阻矣。故只园高士探学海洪源。准的先儒。导引后进。挥以宝烛。启以随函。郭迻但显於人名。香严惟标於寺号。流传岁久。钞写时讹。寡闻则莫晓是非。博古则徒怀惋叹。不逢敏达。孰为编修。有行均上人。字广济。俗姓于氏。派演青齐。雲飞燕晋。善於音韵。闲於字书。睹香严之不精。写金河而载缉。九仞功绩。五变炎凉。具辩宫商。细分喉齿。计二万六千四百三十馀字。注一十六万三千一百七十馀字。并注惣有一十八万九千六百一十馀字。无劳避席。坐奉师资。讵假担簦。立祛疑滞。沙门智光。利非切玉。分忝断金。辱彼告成。见命序引。推让而宁容阁笔。俯仰而强为抽毫。矧以新音。遍於龙龛。犹手持於鸾镜。形容斯鉴。姘丑是分。故目之曰龙龛手鉴。惣四卷。以平上去入为次。随部复用四声列之。又撰五音图式附於后。庶力省功倍。垂益於无穷者矣。时统和十五年七月一日癸亥序。《龙龛手鉴》。

　　（沈括《梦溪笔谈》一五云：“此书入宋，蒲传正帅浙西，取以镂版。观其书音韵次序，皆有理法。”此书破除成规旧律，自立体系，对字学之贡献甚大：一、简省《说文》以来五百四十部首为二百四十二部首。二、广收当时俗字、简体字，如籴作籴，合音字如甭，合义字如歪之类，既为字书编纂之革新，亦当时使用文字之登录也。）

　　○重修雲居寺碑记（统和二十三年  沙门智  光）

　　中邱庭境憍萨罗国西南三百馀里至黑琗山寺。引正王为龙猛菩萨。凿疏山石建立伽蓝。以释迦佛所宣教法。及诸菩萨所演述论。鸠集部别。藏在其中。期之永固。待室慈氏。东方震旦。燕城西南十馀维那至雲居寺。按范阳图经。智泉寺僧静琬见白带山有石室。遂发心书十二部经。刊石为碑。在唐临冥报记。隋大业中。沙门智菀造石经。藏以备法灭。炀帝幸涿郡。内史侍郎萧瑀。皇后弟也。以事白后。后施绢千匹及馀钱物。瑀永施绢五百匹。朝臣闻之。争共舍施。故菀得遂其功。皇朝应历十四载。寺主苾刍谦讽。完葺一寺。结邑千人。请右补阙琅琊王公正作碑。其文称最。或传於竹帛。或记於肺腑。成诵在口者亦众矣。顷因兵火。遂致伤缺。补阙子诸行宫都署判官都官员外郎赐紫金鱼袋教。念先人遗迹。出俸钱再修。王公与□主无碍大师为心昭神□教以释智光乃考之执友资也。故命述重刊勒之事。时睿德神略应运启化皇太后。至德广孝昭圣皇帝之二十三年。统和乙巳岁八月丁丑朔十一日丁亥记。（拓本。）

　　（查礼《■题上方二山记游集》曰：“雲居寺左蔬圃中、得辽统和乙巳王正碑，正，邑人。《日下旧闻》载正文，而不言为邑人。”《畿辅通志金石略》四曰：“修雲居寺碑有二：一在碑阳，即王正撰郑熙书者，乃应历十四年所刻；一在碑阴，乃统和乙巳僧智光刻。查礼游记误二为一，故以碑阳题名与碑阴纪年连比录入。樊彬承查氏之讹，又据诸家所载，遂误二为三。故一收於应历十四年，再收於统和乙巳，而中问又有智光碑刻，皆非也。樊说误正为政，乃传写之误。”）

　　（朱彝尊《曝书亭集》五一有《辽云居寺二碑跋》，附录於次：）

　　（右王正、智光雲居寺二记，共勒一碑，碑额篆书“重修雲居寺一千人邑会之碑”。一称“结一千人之社，合一千人之心。”一称“完葺一寺，结邑千人。”近年京城发地，得仙露寺《石函记》，后有“千人邑”三字，尼曰“邑头尼”。览者疑是地名，合此碑观之，则知千人邑者，社会之名尔。天顺皇帝者，辽穆宗尊号，丞相秦王者，重元为南京留守也。《辽史》：圣宗初即位，群臣上尊号曰昭圣皇帝，统和元年六月，上尊号曰天辅皇帝。五年四月，上尊号曰至德广孝昭圣天辅皇帝。二十四年十月，上尊号曰至德广孝昭圣天辅皇帝。今碑建于二十三年，尊号无“天辅”字。是则二十四年十月以前，圣宗尊号，但云至德广孝昭圣皇帝如碑所记，至二十四年，乃合元年尊号“天辅”字以称之。否则二十四年所上之号，与五年无异，何用群臣复上乎？窃疑史有误也。）

　　〔天顺皇帝御宇之十五载，即穆宗应历十五年，岁次乙丑（九六五）。时丞相秦王已统燕四年，此统燕京之丞相秦王为高勋，《辽史》卷八五有传。重元系兴宗之弟、道宗之叔，与穆宗时间相距甚远。朱氏以秦王为重元，误。〕

　　○特建尊胜陁罗尼幢记（统和十八年  李翊）

　　伏闻护明下降。爰欲度於四生。调御出兴。遂震摇於六种。恒施慈念。广运悲心。示方便於三乘。发弘誓於四愿。教之惠施。作苦海之津梁。化以归依。指迷途之径路。比为常弘释梵。永济人天。迁神忽现於缘周。示迹故留於遗法。遂有封袟於堂殿。或乃刊勒於碑幢。讽之者福不唐捐。诵之者。功超远劫。若乃轻埃沾处。微影覆时。非惟获果於未来。兼亦除殃於过去者。莫若佛顶尊胜陁罗尼矣。翊爰从稚齿。幸忝趋庭。才逾辩李之年。旋禀学诗之训。遂乃自强不息。温故知新。砺鈆刃而不愧雕虫。望金科而将期中鹄。岂为祸从天降。运与愿违。立身才始於弱冠。倏尔俄钟於何怙。迩后董帏孙阁。悉捐子夏之书。日往月来。但泣高柴之血。其奈世同石火。时若电光。伤嗟未复於斤骸。荏苒旋逾於终制。遂乃捫心静算。涤虑沉思。深惭於圣代甘闲。又耻於明时虚度。是以编联陋唱。采缀芜词。相庭始叙於行藏。侯府骤昇於莲幕。粉帏兰省。数年而幸忝优游。典郡倅戎。两镇而谬经履历。至若贰留三使。仗钺拥旌。盖严训之所致也。今於坟所建斯幢者。奉为荐考妣之亡灵也。亡考长官世袭簪裙。性惟清慎。守谦恭则无爽五常。蕴敏惠则洞闲三教。爰因筮仕。著功勤而早遂利名。不顾字人。叹徒劳而归终里社。亡妣夫人。浮阳茂族。邹鲁名家。禀亲教而洞晓妇仪。承闺训而妙熟女史。加以瑰姿态逸。从夫之淑慎遐彰。仪静体闲。守德之功容备著。岂谓因缠微恙。莫驻盛颜。畏日煦而花露俄零。悲风扇而香魂忽散。翊念兹永诀。痛切追思。早年虽备於送终。继日徒嗟於不迨。是以特抽净俸。用构良缘。市翠琰於灵严。命奇工於帝里。罄之巧思。运彼殊材。次皓鹤以翔空。列狻猊而绕座。匪图壮丽。悉去繁花。惟仗圣言。以资冥魄。雲盘雨泛。如闻甘露之香。宝铎风摇。似听苦空之韵。多多盛事。一一难宣。靡托高材。贵形实录。伏愿惊禽骇兽。依圣影以获安。孝子顺孙。荐幽灵而勿替。时统和十八年岁次庚子四月戊申朔七日甲寅丙时建。（拓本。）

　　（按幢系李翊为亡考妣所建者，记亦当出於翊手，可於文内见之。惟署名“大同军节度管内观察处置使金紫崇禄大夫检校太保使持节雲州诸军事雲州刺史兼御史大夫上柱国陇西县开国男食邑三百户李翊、弟将侍郎守秘书省校书郎懿”。《京畿金石考》作李懿撰，非也。）

　　○请宋帝遣使议和状（统和二十二年  王继忠）

　　臣先奉诏充定州路副都部署。望都之战。自辰达酉。营帐未备。资粮未至。军不解甲。马不刍秣二日矣。加以士卒之饮。冒刃争汲。翌日臣整众而前。邀其偏将。虽胜负且半。而策援不至。为北朝所擒。非唯王超等轻敌寡谋。亦臣之罪也。北朝以臣早事宫庭。尝荷边寄。被以殊宠。列于诸臣。臣尝念昔岁面辞。亲奉德音。唯以息民止戈为事。况北朝钦闻圣德。愿修旧好。必冀睿慈。俯从愚瞽。（李焘《长编》。）

　　○请宋帝遣使议和奏（统和二十二年  王继忠）

　　（一）契丹已领兵攻围瀛州。盖关南乃其旧疆。恐难固守。乞早遣使议和。（李焘《长编》。）

　　○请宋帝遣使议和奏（统和二十二年）

　　（二）昨十月六日石普差人送到手诏。北朝日候朝廷使者。今尚未至。乞早差人至此商量。见今顿兵不敢虏劫。必望圣慈。早隆宣示。免臣失信。（《宋会要蕃夷》。）

　　○请宋帝遣使议和奏（统和二十二年。）

　　（三）北朝顿兵。不敢劫掠。以待王人。（李焘《长编》。）

　　（按此或是前奏节文，但字不重复，又似另一奏请。）

　　○请宋帝遣使议和奏（统和二十二年）

　　（四）请自澶州别遣使者至北朝。免致缓误。（李焘《长编》。）

　　○宋华斌南还附奏  （统和二十二年）  （王继忠）

　　北朝已严禁樵采。仡乞诏张凝等。无使杀伤北朝人骑。（李焘《长编》。）

　　（按此系盟约已订，十二月甲子“车驾发澶州”。乙未，“华斌自敌寨还，王继忠具奏”云云。）

　　○移宋界沿边州军牒（统和二十三年）

　　○逐处已开榷场。请许南北商人往来交易。（《宋会要食货》三八。）

　　○永清县都监移宋霸州牒（统和二十三年）

　　部民李加兴先以钱二十千赎得南界掠来妇人阿杜为妻。近同至霸州鬻席。为前夫齐变擒去。请追捕还付加兴。（李焘《长编》）

　　○王悦墓志铭（并序  统和二十三年  沙门志  铨）

　　殷王子毕干。为纣所害。子孙以王者之后。因而称氏。或忠良霸汉。或骁勇兴唐。白马到庭。传阴德于盖古。紫毫染翰。彰奇异以备今。曾祖讳。北平王。英出万人。位荣一字。器大倚天剑。柱壮不周山。运合昌时。门钟间气。祖讳，明殿左相。义武军节度。易定祁等州观察处置等使。开府仪同三司。检校太师。守司空。同政事门下平章事。使持节定州诸军事。行定州刺史。太原郡开国公食邑一千五百户。出征入辅。纬武经文。爰静爰清，美矣盛矣。父讳廷阮。左千牛卫大将军。检校司空。天产人杰。世挺国桢。玄女兵谋。深沉独晓。公讳悦。即大将军之次子也。箕裘袭庆。钟鼎联华。潜躅父风。是膺天睠。立年方近。就日将期。敕充辽兴军节度衙内都指挥使。欲趍禁掖。预佐藩垣。既负幹勤。遂隆渥泽。入为严胜龙卫兵马都部署银青崇禄大夫。检校太子宾客兼监察御史武骑尉。俾承朝奖。效报帝恩。解围射戟之臣。功疑接武。飞骑控弦之士。艺愧连镳。出为飞狐招安副使。衔兹纶命。缜彼塞垣。不起烽烟。屡更星岁。回奉宣充祁沟兵马都监。揄扬叨略。宁谧关河。因抱良能。转加选用。又为燕京西南面巡检使。阿私不入。奸蠹旋除。白刃雕弧。神惮鬼慑，复充行宫市场巡检使。泊于守职。惊若循墙。损贫奉富之俦。都然屏迹。进授长宁军节度副使。布贰车之新政。且利于民。参六条之旧章。不犯非礼。罢任南征。为诸宫院兵马副都部署。共駈虎旅。同助圣谋。遣■〈宀祋〉百战之师。畏骁将六钧之艺。自南征北。归马回戈。复授宁远军节度副使。一种衔恩。独能戮力。黔首仰之如父母。狱讼赖以若神明。复受命为上京兵马部署。遂押军戎。又当征役。方临桑水。忽起薤音。以统和二十三年五月十三日薨于本宅。享年五十有三。以其年十一月十六日。葬于利州西三十里尖山南焉。礼也。公娶室天水郡赵氏。保静军节度使太保匡尧之长女。兰芳蕙茂。仪静体闲。将贞顺以成风。拟河洲而叶咏。有三子。孟曰莹。厢都指挥使。次男凝。次男福哥。皆千里骥子。九包凤雏。明敏天生。琢磨人宝。有二女。长适金州防御使管内诸处置使张近武之次男日行为妻。次女妲哥。玉肌珠胫。螓首蛾眉。以礼自持。其仪不忒。缙。公兄守平州望都县令。未侵暮景。遽奄下泉。次辽兴军节度山河使。早亡。次弟式。涿州刺史检校司徒。次夫。守秘书省校书郎。早亡。次弟制。西头供奉官。次小沟儿。纶綍受命。幹洁立身。俱扬鸑鹜之音。共守鹡鸰之义。公忠信有厚。温和无玷。砺臣节奉于两朝。霈皇泽近于三纪。既明且哲。许国忘家。日逝人寰。衰年未逼。星沉鱼笱。急景难留。嗟无兆于鸠金。痛长埋于虹玉。嗣子情哀陟怙。志忉为陵。铭志未修。函题见托。乃援其笔。为勒词云。

　　昌期偶运。哲人佐时。韩白妙略。岳湛奇姿。艺精弧矢。德厚谦慈。朝奖有位。公清无私。福穷于彼。命谢于兹。牛眠卜宅。鹤吊伤思。声名不朽。魂魄何之。呜呼哀哉。存殁如斯。（拓本。）

　　（志盖题“故太原郡王墓志铭”八字。文前题“前宁远军节度副使银青崇禄大夫检校太子宾客兼监察御史武骑尉太原公墓志铭并序”三十六字。又“讲法花上生经文章赐紫沙门志铨撰”十五字。原拓霸作霸，易儿昜，墙作墙，桑作桑，笱作笉均属碑刻别字；至于以特为持、以思为恩、以日为曰，则是刊写之误，兹并订正。）

　　○盘山甘泉寺新创净光佛塔记（统和二十三年  □庭用）

　　伏以聚沙为塔。尚获入圣之殊因。舍金买园。自感生天之妙果。三乘备载。十号明宣。今乃岁值安康。人皆丰足。重空门者雾集。慕释典者雲屯。欲构良因。特於胜地伏遇我承天皇太后恩沾万汇。德被两朝。致率土以虞□实含灵而有赖。况我昭圣皇帝。垂衣而御宇宙。握镜以统黔黎。乃见迩肃之远安。是致涂歌之里咏。我大元帅梁国大王机宣虎帐。力赞龙图。遐方畏威。生民怀惠。况州主司徒。牧民廉洁。作国忠贞。早扬去兽之谣。复著还珠之美。本县侍御。才高吐凤。词逸怀蛟。此时屈带於铜章。异日已达於金阙。维那苏州司马张彦琼等。兴国军节度巡官李玉。道心坚固。服事修崇。於渔阳之封。在甘泉之寺。创无垢净光佛舍利塔也。非因旧址。特立新规。事既办於众心。功乃成於不日。上侵圆盖。视日月以相连。下镇方隅。得天龙之拥护。瞻礼者罪灭。敬仰者福生。庭用学靡盈车。才非满□。邹鲁之风慕□。燕赵之奇蔑闻。见托既频。退辞不获。庶使陵迁谷变。纪盛事以□遗。地久天长。在贞珉而永录。邑众同修上善。并刊芳名。

　　统和二十三年岁次乙巳十月丙子朔二日丁丑记。（拓本。）

　　○王邻墓志铭（并序统和二十四年）

　　志者。形於言而侔於法。观其行而立其规。规矩可以播徽猷而扬威烈。徽故事而著英声。若以课虚。焉能务实。匪铭匪石。无以彰不□之谈。乃质乃文。可以叙莫穷之纪。承其大体。敢构荒辞。陈三代之嘉名。垂千年之人范。其先太原琅琊国王之太子晋之后。祖任儒州刺史。烈考大郎君讳继温。不仕。娶北平氏。次弟讳继□。授银青崇禄大夫检校尚书左仆射。娶彭城氏。公昆季五人。长兄讳顒。不仕。次弟讳邻。字德润。卓乚亨二年授东班少府。银青崇禄大夫兼监察御史武骑射。以统和三年授银青崇禄大夫。使持节降圣州诸军事行降圣州刺史兼监察御史武骑尉。次统和十四年授银青崇禄大夫检校国子祭酒使持节喦州诸军事喦州刺史兼监察御史武骑尉。次统和十八年授蔚州钱帛都监。次统和二十一年授上京都商税院都监。次弟讳操。武定军山河指挥使。次弟讳政。统和五年授右番殿直。次统和九年授西头供奉官银青崇禄大夫兼监察御史武骑尉。次统和十年授银青崇禄大夫检校国子祭酒行阁门通事舍人兼监察御史武骑尉。次弟俊。启圣军衙内都指挥使。长兄娶陇西氏。次娶清河女。次娶弘农氏。次娶彭城氏。次娶天水氏。儿侄守密。供奉班祗候。次守琢。兴国军衙内都指挥使。次守□。□□军山河指挥使。次守元。供奉班祗候。次守□。次守宁。次守敖。次守敬。次守顺。次□佛留。次通儿。次□十。公以金玉之才。应风雲之会。□勤二圣□□两朝。陪鸯鹜而寒暑无移。□銮舆而夙夜匪懈。资忠应信。直怀柔经。任使以事公。历□驰而守□。谋合神胜。妙简帝心。或征讨以获功。或■〈口銜〉宣而词道爰□□拒使□专城布政□□□疲民之父母。扶危宁乱。为圣主之股肱。甘雨随轩。仁风远□□承美替又降仁恩。授以监职选兹清慎□而□□□□□□纳锐□而无党无以□述□□公私得济。致时殷而俗阜。感仁洽以义□未许幹勤。忽萦疾□数□良□莫遇秦医。仰天道以难论。叹人生之到此。公享年六十有二。以统和二十一年一月十二日薨。□□□□以当年十月三日葬之。礼也。又以统和二十四年十一月一日卜其吉兆。加以玄堂。日往月来。窆□□□□悼天长地久。难追□岱之魂□等方命下卜□城拙□谨为铭曰。

　　挺生随气。命世英才。相时而动。应运而来。两居郡守。生平□□。仁□既□。□□□□。□授皇恩。两临重务。清振□玄。□□寰宇。忽随夜舟。逝水同流。牛服兮符吉兆。掩玄堂兮千秋。
　　统和二十四年十一月一日敬记。（拓本。参《满洲金石志》。）

　　○□奉殷墓志（统和二十五年）

　　维统和贰拾伍年。岁次丁未。肆月丁卯朔贰拾捌日甲午。乐■〈八上女下〉（安）郡□奉殷墓志。元是魏府大村固人。寺（嗣）■〈耳上口下〉（圣）皇帝打肤（虏）入■〈囗夷〉（国）亡父曾任下（夏）津县令。□（奉）殷身受郎主补充左教练使。后次（任）彰义军节度补司马。后次任□（彰）义军节度著（署）补充摄节司空。■〈氵乚〉（计）亲駈（驱）肆拾贰口参拾参口并是□□“国”作“■〈囗夷〉”，外有玖口駈使人。并是买到。伍口□□忙儿。外儿。喜儿。六儿。官□。（抄本。）

　　（按本志撰者未署名。志文中如“嗣圣”作“寺职”，突出表现民族意识。至於“打虏”、“驱口”等资料则更为珍贵。）

　　○王说墓志铭（并序  统和二十六年  李度）

　　公以匡合为人杰。清纯为国桢。□角文□□□□□□□钤神授。才略天然。踵二八臣。契半□运。鹰扬其势。虚变其姿。生佐圣主。闻□□明朝□终事既影□□何叙焉。形往名留。非玉牒金版可纪。影沈誉振。非鳞门贞珉可书。刊录斯深。古今不朽。公讳说。字梦徵。其先太原琅琊国□王太子之后也。林六□□天地人一贯三为王天下□往祖讳纳。爰因大圣皇帝攻□。天下宅心向化。回□归盟。一见□注应国风□□授守吏部尚书门下侍郎。次纯和守正佐理功臣。宣徽使特进检校太傅开国侯食邑一千户。夫人□氏。生三子。长讳崇□。不仕。次崇信。授东头供奉官。次辽西州刺史。夫人石氏。生二子。长□□不仕。次□□授□□□□□□公□□□诗崇□日生□□儒□两州刺史。夫人崔氏。生八子。长希悯。不仕。次公□□□□□□□□□□□国□□□□□□□□明黜恶东宫□贤。沾雨露恩。应雲龙会。授西头供奉官。克勤扈跸。□节从銮授初阶。次以□使检校国子祭酒加检校太子宾客。掌御莞宸游。无失从禽□猎□次军器库使。弧矢既精。戈干□引。次翰林茶酒使主司九□□奉□一人。次□□□坟都部署。加金紫检校司空上柱国。靡怠於营置全坟邑授亳州防御使检校司徒。知□州刺史□削银青授金紫平水□□山河。次上京副留守。政肃刑清。民殷俗阜。次奉先军节度使检校大保行显州刺史。上柱国琅琊县开国男食邑三百户。□□驷马拥双旌。奉宣统制兵夫。展拓疆界。次积庆宫汉儿渤海都部署检校太傅□日雄藩□治宫务奉□□□宣同监国政。权宣徽及五宫院事。燕京管内商税都点检。为枢□□□酬出□□□□□夫检校太尉□□□□以两国通和。万方归一。尚□□□□□□□授忠勤奉主功臣。宁江军节度使□□州刺史琅琊郡开国侯食邑一千户。加四字而□□□□□□□□□□□□□□□□□□□□□宣为板筑都部署。宣差中京大内□□□□□居国内节□□权掌□皆在指呼。次弟希隆。□头供奉官。相次转至涿州刺史。上柱国琅琊郡开国男食邑三百户。次弟希颜。不仕。次希□。右番殿直授西头供奉官。仪銮副使。次弟希弈。不仕。次弟希涛。授左番殿直。次弟希□。权阁门舍人公是供遥建彼皇都。营筑劳神。板图任重。加授户部使。掌户籍。辖□夫。大内既成。□□已就。功名未显。疾病俄萦。空伏枕以缠□□□□羸悴。圣上赐良药。宣名医。仰天道以□穷。叹人生之到此。贞魂忽散。□圣帝之股肱□□□□□疲民之父母。去统和二十五年七月三日壬□时。薨於中京□□。享年五十有七。次迁神柩於建州北私宅。以当年十月七日庚时焚殡之。礼也。既□□焰芝兰之香□□□□□逐清风。金玉之质归天上。圣上顾以勋臣。特加赙赠检校太师。明天降命。泉路□□取统和二十六年八月二十日戊申□□□□赴良辰。谋大葬。卜窀穸。凿高冈。燕集御泥。鸟来下泪。玄扃朗见。对松□以□□於掩夜□惨□□之□□□□济阳郡夫人蔡氏。盖承夫贵。特授□恩赐霞帔冠□□□贞□□质温恭可□□□□□□□□县生八子。长元则。新妇□氏。特授□命。俄丁父忧。次元济。早亡。次□□□□□□氏。次元坤。新妇崔氏。次元宪。次元鼎。次元亨。次元□。男等悲缠□内。痛贯九回。欲寻□□之灵。何年得见□□□□□□□之叹□日徒伤。孝子泣血伸诚。末士则含酸运思。追□□之景行。□在世之休声。不弃小才。用□□德。操□□□□□□□流而谨为铭曰。

　　伟哉贤良。来辅圣□。□□资荫。莅事朝堂。自供奏班。授诸□□。郡著公方。克怀忠赤。修皇子□。副□汉尹。折狱能□。共轩是谁。帝辇俄迁。雄藩是守。义感群心。德传众口。贵封五等。首冠六宫。金辉玉润。仁洽道丰。建都构厦。竭力输勤。基成事立。世泰时殷。将显元功。忽缠痼疾。虽赐灵丹。难痊英质。忍辞明代。恨泛夜舟。蒿里风惨。玄堂月秋。神姿忽掩在高坟。万载千龄俞不□。

　　统和二十六年岁次戊申八月己丑朔二十日戊申。匠人刘全进。

　　太平七年。岁次丁卯。正月戊寅朔。十七日甲午。济阳郡夫人蔡氏薨於显州之私第。是岁四月辛未朔。二十日甲午申时袝葬先太师之北□。礼也。（拓本。参《满洲金石志》。）

　　（拓本文前题有“故检校太师琅琊公墓志铭并序”十三字，又“宁王府推官李度撰”八字。）

　　○谏伐高丽疏（统和二十八年  萧敌烈）

　　国家连年征讨。士卒抗敝。况陛下在谅阴。年谷不登。创痍未复。岛夷小国。城垒完固。胜不为武。万一失利。恐贻后悔。不如遣一介之使。往问其故。彼若伏罪则已。不然。俟服除岁丰。举兵未晚。（《辽史》八八本传。）

　　○涿州移建孔庙碑阴记（统和二十八年）

　　旧庙在城南东北隅。是年刺史高公移置南城东南隅康庄之左。（《秋涧集》。）

　　（元王恽《涿州移置考》云：“及读辽统和二十八年州刺史广陵高公《移（孔）庙碑阴记》云：……因复悟今州城南北若连环然。意者置州时。展筑南城而广大之。今市中隔门。本故县城南门也。观此前后证据甚明，无可疑者。”）

　　○耿延毅妻耶律氏墓志铭（统和三十年  史克忠）

　　易曰。有天地然后有夫妇。盖乾坤定而阴阳分。男女生而婚姻作。肇起人伦之本。区别恩义之端。生则保宜家之吉。固敦欢好。没则怀同心之恋。是兴论撰。则夫妇之义大矣哉。夫人耶律氏。本姓韩。其韩氏之源。国纪家牒备矣。此不复书。自诸父大丞相晋国王。尚书令文中王。寅亮累朝。操执八柄。曹公辅汉。运霸世之机筹。伊尹匡殷。树格天之勋伐。故赐耶律氏。与国同姓焉。参天寿木。腾枝叶以同荣。上汉洪河。涌源流而共浚。曾祖讳知古。彰武军节度使。太师中书令。角立杰出。忠甲信胄。身为社稷之臣。材高廊庙之器。龙旌虎节。虽登上将之坛。鸡树凤池。兼竣三台之秩。敬仲事齐而莫京。臧仲於鲁而有后。王父讳匡嗣。西南面招讨使。晋昌军节度使。尚父秦王。赠尚书。岳粹星精。帝师邦彦。■〈钅斧〉钺专征伐之任。鼎钟铭夹辅之勋。不贰致君。仲父得鸿翼之喻。通三袭爵。穆公剪鹑首之封。德被生灵。业垂堂构。烈考讳德冲。武定军节度使。检校太师。同政事门下平章事。赠侍中。国之柱石。人之衡镜。得氾水之兵略。识常山之阵势。执珪象魏。满朝钦謇谔之风。杖钺藩宣。阖境沐仁惠之化。不朽之绩。纪於太常。妣宋国太夫人萧氏。圣善被躬。慈爱为德。母仪克备。行为内事之规。国命仍加。用正小君之位。夫人则宋国太夫人之所长嫡也。宣徽太尉之贤姊也。宽明而智。通惠而辨。德行芬芳。秀芝兰於一室。容华丽美。厅桃李於三春。迨自笄年。备孰姆教。於是太保耿公。弥切附萝之势。勉从超乘之选。二姓合好。克符鸣凤之占。百两言归。允协乘龙之庆。夫人外言不入。中馈克勤。榛栗■〈来上米下〉着。式重告虔之礼。绮罗珠翠。终无怙富之骄。闺壶成其雍穆。舅姑存其孝敬。妇道既彰。皇恩乃降。於统和二十五年内授漆水郡君。丝纶遽捧。弥崇命妇之荣。爵号惟新。大显从夫之贵。夫人义虽齐体。敬则如宾。蘋蘩无失职之称。汤沐有增封之益。又於统和二十九年。加授漆水郡夫人。与乎石垂名。则昔非而今是。封丘纪号。亦前辉而后光。今属太保公。才业济时。风雲遇主。鲲翻巨浪。欲张横海之鳞。鳌断灵峰。终作扶天之柱。出则分诸侯之戎阃。入则绾天子之宫庭。事君以忠。方俟千钟之禄。与子偕老。冀同百岁之荣。何期祸福相倚。疾■〈疒尔〉深婴。过隙难留。莫驻白驹之影。舞镜自顾。忽痛孤鸾之形。以统和二十九年冬十月七日寝疾。终於私第。享年四十八。嗟乎。风雨无情。吹落芙蓉之艳。神仙有伴。引归蓬岛之程。恒娥失而皓月空。织女下而明星坠。伤连戚里。悲恸私门。以统和三十年十五月十五日葬於霸州西青山前。有女一人。董姐。年虽尚幼。情深何恃。荼蓼之苦。何痛如之。夫人世之贤姬。邦之淑媛。四德兼备。二物安和。居在帘帷。以礼法自持。接於宗族。以柔顺相牧。长姒雉娣。每推谦抑之风。女获男臧。不识愠励之色。何降年之不永。反福善以为虚。而太保公以伉俪之情。存没为苦。悼琴瑟之中断。叹桐之半枯。香骨归泉。指窀穸之匪远。孤魂游岱。虑冥寞以无闻。故命非才。式扬盛美。虽辞非幼妇。参八字以无奇。而铭勒他山。庶千年而不泯。其铭曰。

　　天地始分。夫妇有伦。王公贵伦。秦晋成姻。工容备德。贞美周身。天恩累沐。郡号弥新。内知娣姒。外穆宗亲。降年不永。大祸俄臻。痛鸾皇分失侣。悲桃李兮辞春。附先茔兮霸之右。名不朽兮勒贞珉。（拓本。）

　　（文前原题“皇朝永兴宫汉儿渤海都部署金紫崇禄大夫检校太保兼御史大夫上柱国钜鹿县开国男食邑三百户耿公夫人漆水郡夫人墓志铭并序”五十五字。）

　　（又“积庆宫都部署判官将仕郎试大理评事史克忠撰”二十字。共二行。）

　　●卷六

　　○行遣违禁商旅移宋牒（开泰元年）

　　商旅违大朝禁法。买卢甘石至涿州。已依法行遣。（李焘《长编》。）

　　○党项边情奏（开泰二年  耶律斜轸）

　　党项诸部。叛者皆遁黄河北模赧山。其不叛者。曷党乌迷两部因据其地。今复西迁。诘之则曰逐水草。不早图之。后恐为患。（《辽史圣宗纪》。）

　　○耶律化哥将罢兵上书（开泰二年  耶律世良）

　　化哥以为无事而还。不思师老粮乏。敌人己去。焉能久守。若益兵可克也。（《辽史》九四本传。）
　　○佛顶尊胜陁罗尼石幢记（开泰二年  王桂）

　　奉为神赞天辅皇帝。齐天彰德皇后万岁。亲王公主千秋。文武百僚。恒居禄位。风调雨顺。海晏河清。一切有情。同沾利乐。长宁军节度掌书记儒林郎试大理评事武骑尉王桂撰。（《承德府志》四八。）

　　（按《府志》称：“石存白川州故城内，辽开泰二年建幢。记后衔名：‘长宁军节度管内观察处置等使金紫崇禄大夫检校太傅使持节白川州诸军事白川州刺史兼御史大夫上柱国（以下俱阙。）银青崇禄大夫兼监察御史武骑尉商税麴务都监王元泰、银青崇禄大夫兼监察御史武骑尉同监麴务张翼、三司押衙麴务判官兼知商税事翟可行、银青崇禄大夫检校工部尚书兼御史大夫上柱国崔展、儒林郎试大理寺评事守白川州咸康县令武骑尉王□、银青崇禄大夫检校左散骑常侍兼殿中侍御史饶骑尉江涛、观察判官儒林郎试大理司直雲骑尉赐绯鱼袋田能成、长宁军节度管内观察处置等使金紫崇禄大夫检校太傅使侍节白川诸军事白川州刺史兼御史大夫上柱国钜鹿县开国子食邑五百户耿延毅’皆官此土者也。左方同列名者，则有寺主僧义超、都维那僧义训。其末行云：‘石作院使王德辛镌字’”。考《辽史地理志》，白川州统和中属文忠王府，统县三：弘理、咸康、宜民。弘理、宜民，皆明著於统和年置，惟咸康独阙。据此知置咸康县，最迟亦必在开泰二年以前。石作院，不见於《百官志》，可补史阙。）

　　（耿延毅，毅字及内字上“长宁军节度管”六字，共七字，原并阙。兹据《耿延毅墓志》及其妻《耶律氏墓志》补入。）

　　○李进石棺铭（开泰四年）

　　开泰四年岁次乙卯。五月三日壬午。亡故渖州李进寿棺。长男□奴。（拓本。）

　　（右文刻於石棺前端，凡五行共二十六字。其上另有横额刻文“统□□监”四字。）

　　（此棺於一九四九年在渖阳市小西边门某厂内出土。）

　　○韩相墓志铭（开泰六年  赵用）

　　若夫代生贤相。世出名王。建带河砺岳之功。居列鼎累茵之贵者。实我府君之宗祖焉。府君姓韩氏。讳相。字世栱。大燕国人也。曾祖讳知古。守左仆射兼政事令。生苻申岳。出应萧星。一时崇调鼎之资。千载盛铭钟之绩。祖讳匡胤。镇安军节度使判户部■〈阝宛〉事。赠太傅。材兼文武。气贯风雲。入则为王爪牙。出则作民父母。列考讳琬。字象先。皇辽兴军节度使。检校太师。擎天巨岳。架海灵鳌。分茅拥熊轼隼■〈施，与代也〉。续胤诞凤■〈刍鳥〉虎子。府君则太师之第二子也。累有战效於国。方遂为裘。俄然遘疾。以开泰二年七月十八日终于永安军之私第。享年四十有一。是岁以卜葬未通。权窆於宅。至开泰六年八月二十九日。归於辽城西安喜县砂沟乡福昌里。近太师玄堂。礼也。兰陵夫人萧氏。则府君之母。以追念成疾。府君未葬而薨。府君先娶彭城刘氏。无子。早亡。今合袝焉。复娶兰陵萧氏。疾以奉药。死乃侍丧。莫谐偕老之期。翻抱歼良之苦。有子二人。长曰奴子。次曰大■〈艹狗〉。幼。有女二人。幼在室。俱增怅恋。并洒泛澜。辩琴性无所夸张。问礼辞莫能伸吐。

　　府君风神疏朗。体■〈白上八下〉瑰奇。脩身抱元亨利贞。翼世怀忠肃恭懿。多才多艺。有男有仁。宜乎绍彼门风。成兹堂构。奈何降年不永。景福旋移。寒松虚老於巨材。白玉不成於大器。呜呼。积善之文。又何虚之者欤。

　　季弟。入内左承制。悲缠阅水。痛轸在原。面同气以无由。对诸孤而宁忍。爰寻吉地。特创玄宫。俾刊贞珉。用传永世。用辞承见托。邻忝不孤。凤暇退辞。谨为铭曰。

　　选高岗兮辟玄宫。痛厚地兮埋英雄。色惨白杨迷苦雾。声哀青桧飒悲风。尘飞创尽此石固。辉华令德永无穷。（拓本。）

　　（文前题“故辽兴军衙内马步军都指挥使韩府君墓志铭”一行十九字，又“进士赵用撰”五字。永安军即滦州。平州安喜县，太祖以定州安喜县俘户置。志文云归葬於辽城西安喜县砂沟乡福昌里，今此志出土于河北迁安县西南二十五公里上芦村。可知当时此地有辽城，亦如草地之有汉城也。滦州马城及迁安杨买驴城，均表明当地南北接触频繁。）

　　○孙允中石棺题铭（开泰七年）

　　承奉郎守贵德州观察判官试大理司直赐绯鱼袋孙允中。

　　开泰七年岁次戊午。（拓本。）

　　○创建无垢净光法舍利塔记（天泰八年  比丘和照）

　　粤惟释迦氏之教。例分於八。陁罗尼之藏。名□其七。实谓理亹亹而文彬彬。玄奥贯於群宗。□□□□□□□□禅□超於诸力。或称之□间□□□□□三□也诚与□□□□□□□比乎明咒之功□持之德延萍行子七朝之命脱善住天五相之乖。不有其能。孰可致此。今无垢净光陁罗尼经者。自大唐天册金轮皇帝万岁元年。天竺荫藏□□罗国沙门□声译布中夏焉。其或依言禀奉□□修崇抛五趣之纶。二□六天之快乐。有功德主沙门□□苏门人也。识□高远。行解淹通。杖锡而来。住持於此。遇前宰公文林郎试大理评事□天成县令武骑尉刘□□官於兹邑也。德树芳以荫人。学也清而鉴物。乃从异日。窴启愿心。□谓诸英□□圣王恩在人伦。敷若不竖於胜幢。即建於灵塔。欲使众生□种种□命□宰公□行可□直言成轨□□在□诸维那等推郎匠采贞珉。誓□一心。终当劝力。未见成山之□□□□□□□□□□□□□□□天成县令武骑尉牛□□官於□□□□□□□□□□□□□桐而化俗□哉。若是□集於斯。宜将□固之基立在□□□□□□时□□不□成□□□□玉屑飞。彩笔结来银□布嵬峨□□□映红日之□□耸凌空□□□清风之韵□几乎。憩其塔影。传其塔名。□重殃而功不唐□□□□而无□障□□□□□□□□□□□玉润唯增□喜用纪远长。时开泰八。（下缺拓本。）

　　○澄赞上人塔记（天泰九年  沙门慧  鉴）

　　详夫运偶休明。人参圣哲。隐行大行。岂万古以独能。逆化群机。属千今之共悉。仰惟燃身头陁澄赞上人者。命世乘时。随机控物。生而混迹。愚智莫分。殁而逾神。灵感非一。至若旃檀上。■〈王茶〉五色之雲容。舍利光中。涣如莲之舌相。振地乃三回共骇。现身乃数处回惊。凡预见闻。叹未曾有。粤有在京辽西坊内信士张从信者。早奉兹悲。狎为兰室。闻捐身命。造以香山。躬施毫珠。拟充路赆。师乃得而抃跃。良久谓僧琼素曰。若后摩尼殿。就慈氏像圆。用此珍奇。以严相好。虽兹付嘱。不沐赠留。乃与众别。遂从火化。琼素寻归竹户。见在香区。惊喜交集。发毛遍竖。因陈斋会。荷此灵通。遇见张公。得言圣迹。公亲蒙瑞应。难喻欣怡。特出玉帛。削成石塔。中安舍利。外镂惣持。冀劫坏以无伤。想佛来而暂涌。所主功德。乃用庄严。六种姻亲。并益三坚之福。七生父母。咸增六度之因。凡居随喜之间。尽用解脱之分。时开泰九年四月二十七日。（拓本。）

　　（按石出北京西香山，盖镂字八，文曰：“头陀遗身”，“舍利舌塔”。分在两隅，中镂造像花纹陁罗尼经文，下为塔记。记后有施主衔名：“建造塔施主张从信、同施刘氏，祖父银青崇禄大夫检校国子祭酒兼监察御史武骑尉承祚、祖母冯氏，父银青崇禄大夫检校国子祭酒使持节昌州诸军事昌州刺史兼监察御史武骑尉元□、母庞氏，长男吴越长生汤药都监辅翼、次男奴哥、次男栲栳、次男和尚奴、次男善孙，妇祭哥、女药师女、长男新妇周氏”。记前题：“燃身头陁赞公舍利塔记，右街表白花严院讲经论沙门慧鉴述”一行。香山静宜园侧，相传为“辽王坟”者，依山为洞，有石门二扇，闭合不能开。抗战前尝游其处，附近无碑志，仅於门外望之。解放后，再至其地，门虽大开，已空无所有。访之邻近故老及有关单位，亦无能道其始末者。）

　　○耿延毅墓志铭（并序  开泰九年  李万）

　　公讳延毅。姓耿氏。其先姬姓。为周诸侯晋大夫赵夙灭之。子孙分散。以国命氏。皇祖讳崇美。家于上谷。其为人姿貌魁梧。面紫黑。蚪髭。赫怒之时。鬓毛如猬。善骑射。聪敏绝伦。晓北方语。当李唐末。会我圣元皇肇国辽东。破上谷。乃归於我。初授国通事。应天皇后器之。恩抚有加。孝武天显中。石晋乞师讨朱耶氏。以临贼敢先。乃帅泽潞。灭石晋之后。移镇武定军。即上谷也。累赠太师假相印。太师仲子。左武卫上将军。涿州刺史。累赠太尉。左羽林统军讳诏纪。乃考也。燕京留守尚父秦王季女。累赠陈国太夫人耶律氏。乃妣也。大丞相晋国王赠太傅。谥文忠。乃伯舅也。齐天章德皇后。乃姨兄妹也。公性沉默。有武略。出三代之将门。生禀父风。好事不倦。年十七。荫补西头供奉官。转充御院通进。统和十五年。国家方问罪赵宋氏。乃改授西南面招安使。旧以飞狐为理所。其副居灵丘。公以并代中山之界。实曰寇庭。莫不威信卒夫。谨严烽候。夙夜不惰。周历四霜。乃致贼虐之师。无敢北顾。十九年。今上奉我承天皇太后再代赵宋氏。冬十一月。军次冀。方大雨水。乃班师。并代中山戍卒。乘其舋。盗我边民。公率麾下伏草依岩。卷旗卧鼓。身先勇士。衔枚进击。斩贼首千馀级。清境以闻。今上壮之。超授右骁卫将军。赐白金螭头饮器杂衣物。赏其功也。二十三年受代。来朝燕京。寻除控鹤都指挥使。进位左领军卫大将军。出守归化。古定襄也。秩满。改帅长宁军。移镇昭德军。皆有政绩。入授永兴宫崇德宫都部署。兼帅武平军。转户部使。加太尉。寻以风痃。不随行在。乃求医於中京贵德坊。开泰八年冬十二月七日。疾作。薨於正寝。享寿五十二。今上闻之。震悼有加。制赠特赐白金二十斤。布帛三百段。钱二十万。衣三袭。充赙赗焉。以明开泰九年二月二十六日。礼葬於章武军霸城县八角山前原。从祖考之茔。即柳城西北是也。先娶陈国太夫人之弟武定帅赠侍中女。封漆水郡夫人。早卒。有一女。初笄未嫁。侍中元配梁国太夫人曰。吾甥婿也。勿他娶。遂以侄继之。袭封漆水郡夫人。大横帐惕隐漆水郡王乃父也。有一男。谢奴。始童。二女。俱幼。夫人淑善夙彰。风仪神授。悼所夭之殁世。昼哭无容。将赴葬期。乃征铭于陇西氏。万元非史才。久废文章。承郡王之教。难以固辞。乃考世德。刊勒墓石。其铭曰。

　　耿氏之先。大耀钜鹿。其后脉分。乃居上谷。我公元祖。起家天北。龙庭右陲。雁碛东麓。推戴圣人。武功开国。挺生五子。忠勇不辱。重侯复将。享其戬谷。於铄我公。所出大蔟。赫矣外祖。孝成尚父。皇叔统戎。先王邺土。彼懿舅氏。丞相太傅。而复封王。以晋易楚。七人昆弟。尽开相府。以侄以孙。节旌森布。女嫔后族。甥疋天枝。归妹耿氏。何德可衰。夫惟太尉。伯亦太师。秀拔我公。雄果天资。家风不坠。人爵攸宜。入居环卫。出领藩维。改职版图。扈随辇下。昊天不吊。蕃锡纯嘏。风恙暴作。溘为逝者。柳城峨峨。桑拓萧洒。狼河之流。如练直泻。昔慕容氏。皝伟之坟。北燕冯跋。陵园孔云。古今何异。左右诸神。圮迁岸谷。颠仆松椿。我公贞魂。是宅是也。（拓本。）

　　（文前原题“大契丹国故户部使武平军节度澧朗等州观察处置等使持节朗州诸军事朗州刺史金紫崇禄大夫检校太尉兼御史大夫上柱国钜鹿郡开国伯食邑七百户赠耿公墓志铭并序”二行七十二字。）

　　（志文：‘再代赵宋氏’，按文义“代”应作“伐”字。似是撰者或书者有意避之也。）

　　○韩橁墓志铭（重熙六年  李万）

　　公讳橁。字正声。其先曲沃桓叔之苗胄也。建功于冀。食采于韩。惟彼元昆。以邑命氏。若乃划分三晋。森峙六雄。烬馀方绝於祖龙。基构特新於天汉。成既赐胙。卜宅颍川。信亦分茅。簗都代土。其后徒居昌黎。因为其郡人。则著姓之籍。不其盛欤。我圣元皇帝凤翔松漠。虎视蓟丘。获桑野之媵臣。建柳城之冢社。威宣十乘。化被一隅。推忠契运宣力功臣。彰武军节度东南路处置使。开府仪同三司。守尚书左仆射兼中书令讳知古。曾祖父也。魏之毕万。早称必复。鲁之僖伯。终谓有后。绍兴蕃衍。响用崇高。协谋守正翊卫忠勇功臣。燕京统军使天雄军节度使开府仪同三司赠守太师兼政事令。行魏州大都督府长史上柱国邺王讳匡美。祖父也。抱船骥之宏用。膺带砺之宗盟。高揭将坛。始縻王爵。先娶秦国太夫人。生二男一女。长子列考。次子瑀。左监门卫将军。早亡。女适刘宋州侍中男而殂。又以寿昌恭顺昭简皇帝失爱之嫔妻之。封邺王妃。即圣元神睿真列皇后之犹女也。生二男一女。男幼亡。女适张侍中孙左监门卫大将军知檀州刺史事崇一。今夫人之父也。后娶魏国夫人邺妃之侄。皆出于萧氏矣。西南路招讨晋昌军节度使行京兆尹尚父秦王。讳匡嗣。伯祖父也。树鳌足之英标。传马眉之茂庆。列五鲭之鼎。峨七蝉之冕。生我大丞相守大傅晋国王谥文忠讳德让。赐名隆运。联其御讳也。赐姓耶律氏。属籍于宗室。特加殊礼。丕显大勋。与夫剑履上殿几杖入朝者不侔矣。从世父也。四十万兵马都总管兼侍中南大王赠政事令陈王。讳遂贞。赐名直心。真柱石之雄。享钧轴之重。为周方邵。作舜皋夔。再从兄也。谱系于国姓。其馀戚属族人。拜使相者七。任宣猷者九。持节旄。绾符印。宿卫交载。入侍纳陛者。实倍百人。此不具书。略也。烈考讳瑜。内客省使检校太傅赠太尉。出征冀部。适次遂城。躬犯干戈。亲冒矢石。会前茅之崩沮。乘右校之退衄。备不顾身。卒于由命。先娶兰陵萧氏。封本郡夫人。先九子。所存者公最幼也。惟公禀弓嵩之贵精。蕴斗极之武幹。体貌魁硕。宇量渊弘。袭世禄以不骄。修天爵以弥笃。尤工骑射。洞晓韬钤。甫及荣名。克从筮仕。初授西头供奉官。迁御院通进。朔方分阃。河右称藩。九重曲降於玺书。一介载驰於册命。以公持节封李继迁为夏国王。洎星辕解鞅。馹鞚回镳。入秦乾元。颇愿兑悦。改颁给库使。统和二十三年。运契戢囊。时丁归放。慕义广开於栗陆。含灵雅喝於葛天。赵宋氏致币结欢。歃牲修睦。将叶皇华之咏。简求专对之才。以公充贺正之副。达于汴都。三百万之宠锡也。回授引进使。转客省使。旋以辰卞弑君。■〈彳岁〉驹作梗。万乘恭行於讨击。六师毕集於征伐。考诗书而谋帅。无右郄穀。委车骑而命将。率先窦宪。即授公左第一骁骑部署。军还。加左监门卫大将军。知归化州军州事。密迩楼烦。切邻白霫。俗多犷佷。民苦侵渔。自公下车。咸服仁化。秩满。除章愍宫都部署。掌绾版图。抚绥生齿。陪四朝之羽卫。覆数郡之刑名。出充燕京留守衙内马步军都指挥使。改易州兵马都监。缮甲治兵。遏强抚弱。主持兰錡。清肃柳营。转弘义宫都部署。拜侍卫亲军步军指挥使。利州观察使。领禁旅也。夫物忌大盛。先哲炯诫。事久则变。前代良箴。忽生舋缫於私门。欻被累囚於制狱。虞书文命。宁杀不辜。孔记冶长。信知昨罪。遂以笞刑断之。仍不削夺在身官告。念勋旧也。明年奉使沙州。册主帅曹恭顺为敦煌王。路岐万里。砂碛百程。地乏长河。野无丰草。过可敦之界。深入达妒。□囊告空。糗粮不继。诏赐食羊三百口。援兵百人。都护行李。直度大荒。指日望星。栉风沐雨。邮亭杳绝。萧条但听於鵽鸣。关塞莫分。坱漭宁知於狼望。旧疹忽作。以马为舆。适及岩泉。立傅王命。在腹之■〈疒鬼〉。倏然破堕。公亦仆地。至夕乃苏。其疾顿愈。议者谓公忠劳所感。神之祐也。东归之次。践历扰攘。僮仆宵征。曾无致寇。骖騑夙驾。殊不畏危。轶绝漠之阻修。越穷方之辽敻。肃将土贡。入奉宸严。孝宣皇帝敦谕久之。宠睠逾厚。赐白金二百两。毳布八十段。帛百匹。寻授乾显宜锦建霸白川七州都巡检。再任章愍宫都部署。依前左监门卫大将军。太平五年。鸡种贡材。鸭流通栈。师停下濑。兵□渡辽。皇穹鞠育。大弓列王。贽陈於楛矢。乃命使高丽国。贺王询之诞辰也。其年冬。授□州观察使。知易州军州事。兼■〈氵公〉连边安抚屯田使。充兵马钤辖。其地也。背□上谷。目睨中山。子侨不托於攻蒲。羊祜无猜於尝药。马牛不及。鸡犬相闻。未几。授长宁军节度。白川州管内观察处置。八年秋。逆贼大延琳。窃据襄平。盗屯肃慎。鲸鲵横海。怒张吞小之喉。蛇豕凭江。暴启食中之吻。将以举泰山而压卵。登高屋以建瓴。本初围守於伯珪。文懿格张於仲达。假公押领控鹤义勇护圣虎翼四军。充攻城副部署。贼平。就拜永清军节度易博冀等州观察处置。管押义勇军。驻洎于辽东。诏赐银盆百两。细衣一副。移镇渖州。然而虎夷效逆。鹤野罹灾。俘劫并闾。剽掠烽戍。来如蚁蜹。肆毒噬人。去若虺蜴。蓄奸伏莽。公乃指画方略。奋发雄图。截玄菟之要冲。贯紫蒙之扼束。筑垒一十七所。宿兵捍贼。贼不西寇。公之力也。未遑受代。复南使于宋。亦三百万之赐也。张旌即次。飞盖出疆。依然郊劳之仪。宛若馆穀之数。荐盟君好。绰布宾荣。使回。迁宣徽北院使。归义军节度。沙州管内观察处置。在任二岁。进位南院使。加检校太尉。重熙五年。在燕京也。备清跸之来临。徯翠华之降幸。葺修宫掖。仰期饮镐。崇饰祠寺。企望问峒。举扬百司。支遣万计。勤恤夙夜。犯凌塞暑。遇疾潜惊於坏寝。求医不遂於针育。稷嗣观书。善分科斗。郭文在疾。难辨金雌。以九月二十五日。橁告薨于宣徽衙之正室。天子缅怀尽瘁。轸悼歼良。赙赗之外。赐钱五十万。俾襄其事。非常例也。诏赠橁官。旌德表功。恩荣至矣。明年二月十七日。葬公于柳城白虘山之朝阳。以先夫人萧氏合袝之。从祖考之宅兆。礼也。惟公远使鸣沙。必死之地。羁栖绝徼。流落遐■〈氵取〉。涉险获夷。履凶无咎。考终之日。遥镇其州。信其异也。凡三娶。先夫人生二女。长早亡。次适左□军将军萧乞得。继室萧氏生三女。一适护卫将军萧朱。一适左班殿直张玫。大同军节度特进检校太师筠之孙也。一适通事班祗候康德润。早亡。皆能事舅姑。益亲娣姒。芳如兰蕙。莹若琼瑶。今夫人张氏。左监门卫大将军知檀州军州事崇一之女。承太皇太后赐也。虔弘内则。靡人外言。贞庄雅讽於螽■〈斯上虫下〉。令淑絜羞於蘋藻。生三男。孟曰齐家奴。废疾居家。受浮屠之法。先公五稔而逝。仲曰贻孙。左丞邴阁门祗候。季曰贻训。冠而未仕。闻教导於鲤庭。绍雄豪於马坪。奄钟柴毁。益缠孺慕。哀罔极於旻天。勉尚凶於远目。惧迁岸谷。请纪音尘。青山白雲。温博已谈於傅弈。蔓草拱木。丽遒□委於江淹。聊采世家。粗镌寿域。其铭曰。宗唐叔兮系颓当。徒棘城兮遇圣皇。四王锡羡兮。七相耿光。节旄交影兮。玺绶成行。我公降迹兮。恢磔藩昌。奚奄遘於斯疾兮。固难谒於彼苍。袅铭旌於馆兮。瘗志石於玄堂。筑马鬣之长隧兮。凿龙耳之高岗。露泣青草兮。风号白杨。陇泉悲咽兮。山雲惨伤。宅幽竟而享明祀。终古无疆。重熙六年二月  日  乡贡进士商隐书（拓本。）

　　〔志文前题“大契丹国故宣徽南院使归义军节度沙州管内观察处置等使金紫崇禄大夫检校太尉使持节沙州诸军事沙州刺史□□□□□□□□黎郡开国侯食邑一千五百户食实封壹佰五拾户韩公墓志铭并序”八十二字。志文称“（太平）八年秋，逆贼大延琳窃据襄平”。按《圣宗纪》及《地理志》易俗县，俱作九年。《东国通鉴》系于高丽显宗二十年，亦正是九年。八年误。〕

　　○程延超墓志（太平二年）

　　公讳延超。武昌郡人也。大父不仕。公依仁据德。抱义□袝才。为郡邑之仪形。作乡□之领袖。然而运当政事。数岁大年。享年六十九。延超殁於石城私第焉。彭城郡刘氏袝焉。礼也。公先娶彭城郡刘司空之女也。令淑有闻。四德名高举。按志迈停机。公有子五人。长曰中京留守绫锦院使思□。次曰中京留守衙指挥□□次□□□□□河思殷。次曰衙内思琼。幼曰度支押衙思翥。皆以昆多异宝。河出长源。俱为人杰。咸旧□臻。公有女五人。长适宜阳郡延训上京提举。□曰适渤海郡高守凝提举。次适陇西郡李守□。次曰广平郡宋军使。适乐安郡孙昌正。孙五。长孙小神。次军留。次军理。次疥■〈艹狗〉儿。■〈氵旦〉哥。□妇四人。王氏。刘氏。赵氏。李氏。幼男思翥。为父母太平二年九月二十三日武昌郡程公墓志炼□（拓本。）

　　○冯从顺墓志铭（并序  太平三年  宋复圭）

　　今案冯氏之先。世为令族。周封之后。代有钜贤。载彼芳编。纪於洪笔。祖述德业。曾无诡词。故卧锦为郎者。唐应列星。腰金为将者。异称大树。文武流裔。善庆可征者。其惟□太师公之谓乎。夫公之列祖居於汾。公之人官仕於宋。载书世德。备志先茔。公讳从顺。字德柔。本信都人也。生禀粹灵。长为奇杰。卓尔古贤之操。凛然君子之风。□兮昭华。本是荐庙之用。乐称大护。终为治世之音。故宋主擢入内庭。遂縻好爵。曳绶鸾跄於兵旅。峨冠鹗立於紫闉。君上委临。权豪钦惮。於统和十七年九月。承天皇太后金坛拜将。玉帐运筹。因兴丹浦之师。直指黄河之渡。宋主以公素负令器。□□宸聪。爰委重权。可属大事。遂与瀛州兵马都统康保裔同駈军旅。来御王师。十万兵溃而见擒。一千载圣而合契。遂卜入燕之计。始坚事汉之心。今圣上一见风仪。有同勋□。置之左右。副以对扬。出则守宫闱。监帑藏。剸繁剧於两京。入则系行阙。从鸣銮。恒扈随於二圣。与显陵节度使郝德寿。楚州节度使王仁贇。共列周行。并承宠命。至如车乘服玩。台馆园林。及臧获之徒。皆国家所给。规於名达。孰谓等伦。其历官自西头供奉。至颁给副使。颁给武德皇城等使。两任知内承宣事。中上两京内省使。延州观察使。敦睦宫汉儿渤海都部署。归义军节度管内观察处置等使。上京户部使。阶自银青至金紫。勋自武骑至上柱国。散官自国子祭酒工部尚书至司空太傅太尉。爵自男至开国侯。封至一千户实封一百户。公事主忠勤。在公廉直。事无巨细。威慑搢绅。智力鲜俦。圣明委注。而阜民治国。方推金石之诚。变谷迁陵。难吝松椿之寿。无何。於太平三年□月十五日寝疾。薨於上京之公署。享年五十有七。皇情振悼。士□悲酸。咸谓玉苗秀而忽枯。琪树芳而忍折。初公之染疾也。赐翰林名医。尽针饵之术。宣掖庭近侍。传抚谕之辞。公之归葬也。命上京副留守邢公定发引之仪。中京度支副使李公备幽穸之礼。伎巧之匠。实自京师。赙赠之资。异於常品。於太平三年岁次癸亥十月辛酉朔十三日癸酉甲时。葬於中京东公之别墅。礼也。清河郡夫人张氏。贞柔垂范。婉俶承家。方属和鸣。遽伤失俪。恒聆昼哭。实谓天穷。有一子知玄。誉擅肯堂。痛嗟陟岵。夙承慈训。免遗投抒之忧。载念义方。空恸绝浆之泣。今则灵轜乍挽。玄户将扃。辱见托以轜词。敢去华而就简。青岛启兆。指幽隧以长归。玄琰镌文。纪佳城而不朽。其铭曰。

　　河渎之灵。川岳之精。□□奇杰。匡于圣明。金石之贞。珠玉之英。禀为节操。取于器名。□□三□。□繁两京。□□廉慎。忠亮公清。方睹经国。□悲奠楹。因□□地。遂启新茔。虑绵旷世。泯绝淑声。镌文贞石。用纪佳城。千龄万祀。永保斯铭。

　　（右文依罗氏《满洲金石志补遗》录。盖篆书“信都郡冯氏墓志之铭。”九字。文前有“大契丹国故上京户部使归义军节度管内观察处置等使、金紫崇禄大夫检校太尉使持节沙州诸军事沙州刺史兼御史大夫上柱国信都郡开国侯食邑一千户食实封一百户冯公墓志铭并序”四十七字。又“中京留守推官守太子中舍宋复圭撰”十五字。）

　　（按《圣宗纪》：“统和十七年冬十月，次瀛州，与宋军战，擒其将康昭裔、宋顺，获兵仗器甲无算。”志文称顺与瀛州兵马都统康保裔，兵败见擒。遂降辽。康昭裔即康保裔，宋顺即此冯从顺是也。）

　　○张琪墓志铭（太平四年  杨佶）

　　府君讳琪。字伯玉。张之为姓也。自春秋历秦汉。贤者间出。代不乏人。官阀婚媾。已具先大卿之墓铭。此不复书。府君即大卿之仲子。枢密使左丞相兼政事令鲁国公监修国史俭之季父也。府君娶二夫人。前夫人宋氏。故灵丘县令允之女。再娶夫人尹氏。故缙山县令守奇之女。府君有子二人。即夫人尹氏所出。并应乡贡□方举。苗而不□。有女一人。夫人宋氏所出。适长清县令程宪。府君承资荫。授幽都府文学。历容城文德永兴蓟北县主簿。平州录事参军。幽都府仓曹参军。龙门文德县令。仅三十年。八转官而五迁阶。其□次也如此。居易知命。无郁郁之志。其宰文德也。烹鲜不挠。操刀□割。戴星视其事。错节表其利。职劳斯积。风恙俄遘。及瓜而代。溘先朝露。以统和三十年七月九日。易篑於燕京之私第。享年六十有一。龟荣未兆。权厝之。以太平四年九月十八日。葬於幽都府幽都县礼贤乡北彭里之先茔。前夫人袝焉。礼也。府君体貌魁伟。谈论清简。履古人行。为君子儒。克家扬肯构之声。从官著能官之誉。天不憖遗。年有不永。所不至者命。所不留者时。哀哉。夫人尹氏。悼极天穷。恸深昼哭。祭如在而礼敬不匮。子继夭而葬事未备。丞相令公。位崇金铉。望峻黑轓。忠贞奉其君亲。孝弟称乎乡党。爰事窀穸。殆毕封树。俾摭行实。将示来裔。佶承命且栗。直书无愧。谨为铭曰。

　　庆传世德。实毓卿门。温敏其行。博雅其文。析薪无□。孝道斯存。盘根有利。公誉攸闻。良金方跃。美玉俄焚。逝川阅水。落叶归根。牛眠雾惨。鹤吊烟昏。岩岩■〈霍上又下〉表。呜呼  张府君之坟。（拓本。）

　　（文内“鲁国公兼修国史”，“鲁”字原阙，据《张俭墓志》补入。又“幽都县礼贤乡”“幽”字亦阙，据《辽史地理志》补。）

　　○秦晋国大长公主墓志铭（并序  重熙十五年  杨佶）

　　天命国姓曰耶律氏。太祖圣元皇帝开阶蹈运。肇基王迹。太宗孝武皇帝应天顺人。奄有区夏。对越上帝。启扬嗣□。景宗成皇帝接四圣以承祧。承天皇太后冠十臣而辅政。家邦辑睦。本枝蕃衍。故秦晋国大长公主即长女也。德融舜烛。望叶汉元。禀惠性以含章。蕴柔嘉而迪哲。绶垂铜镂。居帝子之尊。笄緫玉珈。得王姬之体。戟亨辛巳岁。始封齐国公主。以故北宰相上京留守检校太师兼中书令兰陵郡王赠宋王讳继远。戚閈传庆。王门象贤。磊落负天人之才。纵横耸栋幹之具。睠乃英胄。诏为好逑。拜驸马都尉。鸣凤成占。乘龙作俪。贵以顺礼。长而体仁。密慎兰言。出不逾于间臬。洁修蘩馈。采必自于涧滨。内则率从。我良遽夺。悼孤桐之半死。誓中柏之靡它。克正母仪。遂专家事。庭闱之训。肄慈诲于义方。筐篚之仪。竭勤诚於荐献。圣宗大孝宣皇帝。同母弟也。神功昭於后武。孝治在於先亲。式重吾宗。虔遵汉制。统和壬子岁。改封楚国长公主。开泰改元。曲台定礼。册为晋国长公主。车御金根。榜分绣篆。茂昭厚义。并易大邦。戊午岁。封吴越国长公主。太平辛酉岁。进册为赵魏国长公主。今仁孝皇帝诞膺骏命。肇缵庆基。以公室之元姑。实先皇之伯姊。用敦广爱。爰本旧章。重熙元年。特加大字。戊寅岁。册为秦晋国大长公主。国号既殚。等威且极。敻越彝典。宠锡美名。壬午岁。加恭寿仁懿四字。其年冬十一月。荐两宫之徽册。覃万宇之溥恩。复备礼册。命加雍肃二字。大长公主承非常之恩礼。享不世之名称。命数崇而心愈卑。邑封广而志弥俭。雍容甲观。宗奉壝宫。搜狩省方。则忘劬而陪跸。蒸尝荐庙。则精意以佐禋。乙酉岁秋七月。爰止中京。就安北第。高堂缉御。美■〈疒尔〉在肓。驰驿以闻。诏赴行阙。王人日臻而问膳。太医时系而视药。至止之夕。皇太后亲躬劳问。震叠锡馈。帝后端忧形於色。妃主更侍服其劳。诸孙在旁。恻恻恳祷。焚香祝无边佛。设供饭无遮僧。弥留罔瘳。奄先朝露。其年冬十一月十七日薨於龙化州西南坐冬之行帐。享年七十有六。三圣临丧。戚容有恸。百官致奠。降服必趋。诸孙洎第二孙女毁瘠衔哀。殆逾丧妣。乃诏宗子中书令宋王宗政等监护神柩。诸公主等供侍灵帐。其月二十日发引。明年十二月十五日权窆於马盂山先王茔垣之丘堂。仍诏保静军节度使王英秀充祭葬使。六宅使高桂预焉。特遣枢密使兼侍中南阳韩公绍雍夙夜襄事。一以如仪。即以其年二月壬子朔二十一日壬申。启先王之茔合袝焉。礼也。子一人。绍宗。辽兴军节度使。守太傅。兼侍中。驸马都尉。吴王。赠中书令。魏王。尚秦国长公主。星列三阶。焕祥光於拱极。山摧一柱。失壮势於擎天。先大长公主而薨。女二人。长适秦晋国王追谥孝贞皇太弟隆庆。册为秦国妃。次适故齐国王隆裕。册为齐国妃。吹笙洛滨。始和音於缑凤。弄珠汉曲。欻散彩於荆鸡。亦并先大长公主而薨。孙三人。长曰永。崇德宫汉儿渤海都部署彰武军节度使。检校太傅。娶故宋王次子于骨迪列桑格麦女耶律氏。次曰宁。忠正军节度使。检校尚书左仆射。次曰安。房州观察使。检校兵部尚书。龙驹凤■〈刍鳥〉。出而为瑞。孙女三人。长归於我仁孝皇帝为妃。先大长公主而薨。次亦早逝。珠蕤玉蔓。秀而易析。曾孙二人。长曰蒲打。次尚幼。曾孙女一人。并幼。大长公主沦精天汉。毓德皇闱。挺规范於内朝。蔼风徽於外戚。衿缨表敬。俨栉■〈纟走〉以饬躬。象服有章。佩珩璜而节步。居□图史。行遵典伦。远骄侈於贵高。施宽仁於仆庶。端秉懿节。勤恭於王家。薰修胜因。回向於佛道。义烈功行。岂胜言哉。夫如是□纯嘏於百祥。享考终於五福。芸芸物性。静本於归根。冉冉人生。徒嗟於阅世。呜呼哀哉。曾孙永泣血闻天。请事刊石。俾克永□。以嗣家声。灵庑含情。祠既存於湘渚。神闺遗恨。名不泯於平原。谨为铭曰。

　　大帝沦精。皇闱诞生。天与淑哲。日跻聪明。瀚濯其服。垂矜缨兮。（其一）

　　婺徽储祉。降嫔戚里。秀映闺房。芳流沼沚。汤沐其封。佩金玺兮。（其二）

　　绣题有章。粉田易疆。赋广逾俭。谦尊益光。赵魏秦晋。亢大邦兮。（其三）

　　缛仪载考。宝函流耀。赤罽在御。朱騑右导。雍肃恭寿。锡美号兮。（其四）

　　教兴贞信。咏叶秾华。绥合公族。恭承帝家。时福兹殖。萃百嘉兮。（其五）

　　总以玉笄。友之瑶瑟。芝兰其言。金玉其质。天和厥愆。生六疾兮。（其六）

　　勿药□安。□数攸拘。舟遁宵壑。露晞朝□。萧笳咽恨。列涂刍兮。（其七）

　　□□毕陈。褕衣已襚。薤唱增凄。□□□□。龟筮叶吉。袝泉隧兮。（其八。）

　　□□□兮皇亲哀。佳城郁兮□□□。魂悠悠兮夜台。（其九）

　　□树森兮双表植。浩劫春兮□□□。名赫赫兮幽石。（其十。拓本。）

　　（原题“大契丹国故雍肃恭寿仁懿秦晋国大长公主墓志铭并序”二十三字，又“天雄军节度魏州管内观察处置等使特进检校太师行吏部尚书参知政事修国史同中书门下平章事行魏州大都督府长史上柱国弘农郡开国公食邑三千五百户食实封肆百户杨佶撰”七十五字。）

　　（按《纪》统和二年二月，五国乌隈于厥节度使耶律隗洼以所辖诸部难治，乞赐诏给剑，便宜行事，从之。耶律延宁于统和初任羽厥里节度使，以统和三年卒干任所。见《墓志》。）

　　（又《纪》景福元年秋七月“以耶律郑留为于厥迪烈都详稳”均北边所设官。本志谓“大长公主孙三人：长曰永，娶宋王次子于骨迪烈桑格麦之女耶律氏”。于厥，即于骨里，又作羽厥里，桑格麦即都详稳。

　　○张俭墓志铭（并序  重熙二十二年  杨佶）

　　箕尾沦精。渤碣储灵。挺生人英。作为国桢。惟太师尚父政事令陈王。佐佑两君。经纶二纪。圣宗朝更践台阁。秉持钧枢。三为将。临戎■〈木困〉。而推毂之□备。再入相。揔公府。而当轴之功在。今皇帝缵嗣丕■〈扌冓〉。眷求元宰。官升师傅。爵进公王。德重位尊。名遂身逊。全五福以向用。荷百禄而永终。重熙二十二年正月二十九日。启手足於圣宗皇帝所赐之第。享年九十有一。寻具闻奏。特蒙圣恩。诏遣昭文馆直学士诸宫制置使李轲充敕祭发引使。以其年五月十日归全於析津府宛平县仁寿乡陈王里。从先太傅之茔。礼也。王讳俭。字仲宝。其先清河人。后徙蓟北。遂占籍焉。自良为汉丞相。华为晋司空。贤杰閒出。锡羡昌大。以至曾王父讳礼。皇左散骑常侍。王父讳正。皇太中大夫检校尚书左仆射。守太仆卿。赠太子少师。夫人李氏。赠赵国太夫人。父讳雍。皇左赞善大夫。累赠至太子太傅。母刘氏。累赠至燕国太夫人。故归德军节度使。检校太师。同政事门下平章事。赠侍中敏之女。皆乡称孝廉。代肄儒墨。孔父庭训。始闻诗而闻礼。陈君世德。竟惭卿而惭长。王即太傅元子也。性植清淳。文成郁彬。学切劘於天人。志蹈万於风雲。赤诵有开。应王佐之康务。玄图用出。昭帝师之树勋。统和中。一举冠进士甲科。一命试顺州从事。署棘寺丞。以谳狱调范阳令。以字民迁监察御史。供职行在。簪笔以肃朝宪。补司门外郎。赞画留幕。履珠以观民风。鹏翼张以弥天。抟扶摇而直上。牛刃倳之馀地。投肯綮以皆虚。二十七年。丁先太傅忧。七日绝浆。三年泣血。服阕之翌日。授礼部郎中。知制诰。直枢密院。加赐金紫。柱国。特封开国男。食赋三百室。紫掖发挥。训诂复於古道。黄枢寓直。竞业慎於日机。属践睦於国邻。用交修於邦聘。诏充贺南朝皇帝生辰国信副使。展币成仪。拭珪复命。开泰元年。迁政事舍人。知枢密直学士。二年。正授枢密直学士。同修国史。三年。加尚书工部侍郎。知制诰。仍疏本郡之封。兼进彻侯之秩。和峤之松有节。郁为栋梁材。顾雍之玉无瑕。良作礼乐器。四年春。迁枢密副使。夏六月。授宣政殿学士。守刑部尚书。参知政事。同知枢密院事。论思秘殿。参预中堂。朝廷能之。遂掌军国。冬十月。授枢密使。加崇禄大夫。尚书左仆射。兼门下侍郎。平章事。监修国史。特赐翊圣佐理功臣。□□万枢。师长百辟。持重顾大体。循旧釐庶务。四气玉烛。九瀛镜清。五年秋。加开府仪同三司。守司空。加赐竭节功臣。七年冬。加政事令。太平元年。以左丞相之秩。昇中书令之上。先圣特制。王实居之。兼进封鲁国公。增加邑户。改赐推忠匡时守节功臣。绸缪枢极。皆仍其便。王端方正色。精洁□□上□□□功允治而勿坏。狱市为寄。謌宁一而不挠。伯禹成功而不代。公绰寡欲而则优。朝议均劳。帝命惟允。五年春。以武定旌节兼相印以授之。赐佐时全节功臣。□□遵路。蔼上相之光仪。金钺登坛。赫元戎之威望。廉袴之谣将洽。谢襦之惠方行。夏六月。复诏假节於彰国。冬十二月又诏镇节於大同。虽屡换戎麾。□□□相□□■〈旋，王代方〉历之周度。降绨书以急征。■〈木困〉外偃藩。为苍生而再起。门下开閤。有正人之相贺。六年春三月。再授枢密使。左丞相。兼政事令。监修国史。鲁国□□□推忠翊圣保义节功臣。仍於南京赐之北第。庙朝全其旧物。禁省存其故事。席宠若辱。慎终如初。耿纯之凤载翔。方坚附翼。轩帝之龙永去。遽泣攀髯。王□□事居。匡内制外。奉同瑁以由作。藏冠剑以因山。皇帝承先王之休。受上帝之寄。顺考古道。图任旧人。眷乃三公之官。实为四维之辅。与王□职。代天理官。景福元年夏六月。以翼亮之功。册命为太傅。加赐同德功臣。重熙元年冬十一月。以训导之力。进位为太师。增实赋五百室。临大节以不□。敦至诚以无欺。居上位以不骄。莅难事以能断。尽瘁事国。施功在人。垣峻紫微。方优贤於西省。堂开绿野。爰卜胜於东都。遽乞忭以抗群。□退老而归里。温诏敦谕。固辞不回。四年春致仕。授洛京留守。尚父行河南尹。进封秦国公。增食赋七千室。改赐贞亮私靖耆德功臣。守太师兼政事令如故。四方是则。任□□偘之督八州。讵开龟洛。苏秦之悬六印。不绾麟符。一人所尊。宠先师尚。远则汾阳王勋高唐室。以守令兼其秩。近则文献王力赞我朝。以太保□□□。弘景乃山中宰相。宣圣乃天下素王。蜀栈西焚。尚陈谋於帷幄。稽山东入。别得趣於琴樽。抗国老以训恭。诏省郎以更直。门施行马。宠杨彪以光禄勋。□□□牛。享平当以丞相禄。人惟求旧。帝其念功。六年冬。召以蒲轮。朝於棘陛。特封韩王。十一年冬进封陈王。旌前烈也。白茅苴□。对家庙以生荣。金玺在■〈般上車下〉。入国门而增耀。王仁不忘本。孝以奉先。服幽都负郭之田。免永庆陪陵之葬。密迩先垅。别开吉茔。太公之封营丘。返其葬者五□。赵岐之为寿藏。图其像者四□。坟土寝乾。墓木方拱。遽坐殷楹之奠。即封滕室之铭。乡出汉婴。始冥符於白燕。泽适海母，竟遐逝於绿鸿。王历官三十一□。作相二十一考。功臣至□十字。食邑户至二万五千。阶官勋宪。事任职秩。亢极人臣。敻越今昔。夫人齐国夫人。淮南于氏。武清县令于澄之长女。出其高门。归於著族。一封美郡。三易大邦。蔼□则於闺房。挺母仪於京国。俄婴美疹。遽失藏舟。重熙十八年五月十六日薨逝。享年八十有二。至当年八月十三日。葬於玄堂。袝先太傅之茔。礼也。有子三人。长曰禹称。未仕而卒。次曰嗣甫。未冠而卒。王家庆集。方并秀於瑶林。谢氏痛深。遽双凋於玉树。次曰嗣宗。前进士朝议大夫。守卫尉乡少卿。上轻车都尉。赐紫金鱼袋。若考作室。既幹裕於肯堂。其父析薪。殆擅名於克荷。女二人。长适故前进士。起居郎知制诰。东京户部副使王景运。次适故前进士。翰林学士。给事中。知制诰郑弘节。并先王而逝。王锺灏素之神。萃中和之气。沉毅多大略。宏廓有茂才。挺刚简以秉彝。持谦和而迪哲。谋出人鬼。识通耆龟。德必有邻。以治人事天之道。学不为己。济体国经民之具。不事家食。亟扬王庭。渐鸿鸾之仕阶。登龙凤之仙署。遇主则鱼纵大壑。戴君则鳌灵山。圣宗皇帝信纳衡言。宠专柄用。体貌尤异。腹心是推。便殿询谋。必前於纯席。公宴报爵。每离於黼座。从幸则同乘翠辇。赐衣则遍袭赭袍。唱和协於埙篪。赓载溢於囊携袠。其所化裁形器。施废号令。丹青帝载。金玉王度。燮三时而不害。抚百姓以用康。岁旅贡输。率庶邦而述职。世脩□契。约诸夏以敦和。凡所仰成。皆由协赞。洎仟游奄促。神器传归。万邦贞於元良。百官听於冢宰。权纲在手。选化生身。护龙輴以顷财。戒雀弁而卫殡。审棺执绋。躬襄事於□□□□□□□摭辞於悯册。显皇王之能事。表臣子之至怀。于时遵玉几以听朝。辟■〈旋，王代方〉宫而称制。言旋帝邑。议展皇仪。稽盛典於百王。上徽称於两殿。□扬□圣。□章分日月之辉。荡涤寰瀛。雷雨极乾坤之施。与国作式。时王之勤。昔伊尹格於皇天。周公光於四海。始可同年而语矣。夫建万世之功。还七年之政。□□蕙路招隐桂山。女不知疲。西园之冠盖相望。客常满座。北海之樽罍不空。乃知迹迩心遐。外荣中素。富与贵。视之如浮雲。名与身。弃之若大患。允所谓达人大观知进退存亡。有如此者。初不帷读书。栖毫假寐。仿佛见人谓曰。天上一枝桂。人间三品官。王自决策辞场。持衡相府。于公治狱。但肆阴功。叔敖惠人。讵求阳报。论者曰。官逾一品。爵首五珪。得非生平积德累行之所昭致耶。不然。又安得震叠恩荣。便蕃庆赐。上殿则授之灵仗。趋朝则乘以小车。尚齿国庠。袒割而奉燕礼。画像□寝。配座而飨庙食哉。而复出扶像运。现宰官身。生享耆年。有寿者相。谛崇佛宝。力转法输。深穷诸行之源。妙达无生之理。至於尊儒重道。移孝资忠。宗九流百氏之指归。达三纲五常之要道。正气袭物。直躬律人。清白为基。门无悖入之货。公是成隧。朝有穆如之风。兹实为常。曷足胜道。佶蒙以国士之遇。谬以词人见知。手书载诒。识名为请。但以久从大夫之后。获侍君子之仪。扈从殷舆。恒陪閒宴。赞襄舜麓。时奉訏谟。徒景行於高山。竟难窥於□□。托以铭实为请。霍莽一时。既备黄肠之礼。玄都亿载。长存苍贤之文。谨为铭曰。

　　三辰宣精。五山飞英。灵气交感。忠贤间生。风雲协会。金石输诚。衮职斯补。天步惟清。（其一。）

　　显允我王。命世作辅。学综天人。才兼文武。钧国得璜。干君负俎。内秉鸿枢。中□□睹。（其二。）

　　赤符肇应。绿绶载纡。桓珪申命。史笔专书。行作师表。言成典谟。忠将义立。化与仁孚。（其三。）

　　熙务鼎司。优贤玉帐。砺山带河。出将入相。寄重藩宣。功归寅亮。简在帝心。系我人望。（其四。）

　　献纳百揆。弼谐两朝。平勃佐汉。夔龙致尧。烟阁图像。雲台议劳。政还藻扆。身退林皋。（其五。）

　　秩峻三师。封疏一字。逆旅遐年。浮雲贵位。考终致期。月制襄事。百身莫渎。天不憖遗。鲁圣有开。天资多才。佩象环而德迈。振木铎以功偕。王道方盛。儒风诞恢。时不之利。泰山则颓。晋相有赫。世载博识。洞象纬以察时。炳文章而华国。二陆从风。五荀承式。年不之与。台阶云坼。

　　天子悼兮国人伤。宇无栋兮川无梁。涂刍列兮祖庭张。

　　萧鼓咽兮铭旌扬。燕台蓟门兮对峙。其处在兮其人亡。

　　桐山西兮桑水东。龙耳岗兮马鬣封。夜舟藏兮泉隧通。

　　夕鸟飞兮垅树空。天长地久兮不泯。王之名兮王之功。（拓本。）

　　（按志文前题“故贞亮私靖保义守节耆德功臣洛京留守开府仪同三司守太师尚父兼政事令上柱国陈王食邑二万五千户食实封贰仟伍佰户清河张王墓志铭并序”六十五字。又“宣政殿学士崇禄大夫行礼部尚书兼知制诰修国史上柱国弘农郡开国公食邑三千五百户食实封叁佰伍拾户杨佶撰”四十八字。一九六九年北京西城桦皮广出土。无志盖，墓圹遗物甚少。但有大量勾纹砖，似已遭盗掘。）

　　附跋

　　（张俭《辽史》卷八○有传。试以《墓志》校《俭传》，可补正传文者有以下数事：）

　　〔一、传文言：“俭，宛平人”，又云：“（重熙）十二年（一○四三）薨，年九十一，敕葬平县”。按《墓志》：“重熙二十二年（一○五三）正月二十九日，启手足于圣宗皇帝所赐之第，享年九十有一。……诏遣昭文馆直学士诸宫制置使李珂充敕祭发引使，以其年五月十日归全于析津府宛平县仁寿乡陈王里，从先太傅之茔，礼也。王讳俭，字仲宝，其先清河人，后徙蓟北，遂占籍焉。”〕

　　〔传仅有姓名，阙“字仲宝”。俭年九十一岁，卒于重熙二十二年（九六二──一○五三），传文脱前“二”字，遂差十年。据《地理志》：析津、宛平为两县，开泰元年改蓟北曰析津、改幽都曰宛平。俭籍蓟北，则是析津人。名字、籍贯、生卒年为列传基本项目，三者均应据志补正〕。

　　〔二、关於张俭奉使及使还迁官，《墓志》称：“诏充贺南朝皇帝生辰国信副使，展币成仪，拭珪复命，开泰元年，迁政事舍人，知枢密直学士”〕。

　　〔按李寿《长编》：大中祥符四年（统和二十九年、一○一一）十二月：“契丹遣使长宁军节度使耶律汉宁、副使太常少卿张俭来贺明年正旦”。《志》言贺生辰，《长编》作贺正，《墓志》出于行状追忆，《长编》根据《实录》、政府记载，应以《长编》为是。《圣宗纪》：开泰二年春正月，以张俭为政事舍人。即使还迁官，传文未著奉使及迁官。〕

　　〔三、《墓志》：“开泰二年，正授枢密直学士同修国史：三年，加尚书工部侍郎、知制诰；四年春，迁枢密副使；夏六月，授宣政殿学士、守刑部尚书、参知政事、同知枢密院事；冬十月，授枢密使，加崇禄大夫尚书左仆射兼门下侍郎平章事兼修国史，特赐翊圣佐理功臣；五年秋，加开府仪同三司，守司空，加赐竭节功臣；七年冬，加政事令。”〕

　　〔传文止有“开泰中，累迁同知枢密院事”。详略悬殊，均可据《墓志》增补。

　　四、太平以后之仕历，传言：“太平五年（一○二五）出为武定军节度使，移镇大同；六年，入为南院枢密使……拜俭左丞相，封韩王。帝不豫，受遗诏辅立太子……赐贞亮弘靖保义守节耆德功臣。拜太师、中书令，加尚父，徙王陈。”〕

　　〔按《百官志》三，太平四年已称“左丞相张俭”。《纪》太平五年三月壬辰，以左丞相张俭为定武军节度使同政事门下平章事，五月，以张俭为彰信军节度使；六年三月戊寅，以大同军节度使张俭入为南院枢密使、左丞相兼政事令。辽无彰信军，《纪》漏移镇大同，致纪传互歧，《纪》无封韩王，亦彼此不同。太平十一年（一○三一）十一月，俭奉敕撰《圣宗哀册》署衔：“推忠翊圣保义守节同德功臣、枢密使、开府仪同三司、左丞相、守太傅兼政事令、监修国史、上柱国、鲁国公，食邑一万户、食实封一千户臣张俭”，又与《纪》、《传》不一致。　〕

　　〔按墓志：“太平元年（一○二一）以左丞相之秩，升中书令之上，……兼进封鲁国公，增加邑户，改赐推忠匡时守节功臣。五年春，以武定旌节兼相国以授之，赐佐时全□□□□……夏六月，复诏假节于彰国，冬十二月，又诏镇节于大同……六年春三月，再授枢密使、左丞相兼政事令、监修国史、鲁国公□□□□翊圣保义守节功臣。仍于南京赐之北第。景福元年（一○三一）六月，册命为太傅，加赐同德功臣。重熙元年（一○三二）十二月，进位太师，增实赋五百室。四年春致仕，授洛京留守、尚父，行河南尹、进封秦国公，增食赋七千室，改赐贞亮弘靖耆德功臣，守太师兼政事令如故，六年，特封韩王，十一年冬，进封陈王”。通过《墓志》可以解释部分《纪》、《传》不同。亦有记载岐互，如《纪》作彰信，《志》作彰国，应以彰国为是。因西京应州彰国军（今山西应县）、奉圣州武定军（今涿鹿县保安）、雲州大同军、重熙十三年升西京（今大同市）、三地距离近，当时均属西京。辽无彰信军，彰信为彰国之误。《圣宗哀册》署衔，在兴宗即位之初，册命为太傅，加赐同德功臣以后。进位太师在重熙元年十二月，故册文署衔称“守太傅”。正合。〕

　　〔传言“受遗诏辅立太子”，是圣宗遗诏辅兴宗，“赐贞亮弘靖保义守节耆德功臣，拜太师、中书令，加尚父”为重熙四年之事。连文顺叙，显然增加误解。“保义守节”为旧号，《墓志》题称“故贞亮弘靖保义守节耆德功臣”与《传》合，《志》文改赐，实为加赐。宰相致仕，《纪》、《传》均缺略未书。致仕后，始进封秦国公。封韩王在重熙六年，即致仕后二年，《传》言封韩王在圣宗朝，则误以重熙六年为太平六年。徙王陈则重熙十一年之事。即兴宗用张俭策，遣使萧特末、刘六符入宋取得增币之后，进封陈王。并应据《墓志》勘正。〕

　　〔至于传中所载俭知遇情节与政绩，则《墓志》所未有，可见传文固另有源据也

　　俭叔父琪，往年曾有《墓志》出土，亦杨佶撰。近又出土俭孙女馆《墓志》。《俭志》详三代，参以琪、馆两志，列《张氏世系表》如次：〕

                                                      礼
                                                  常左│
                                                  侍散│
                                                    骑│
                                                      │
                                                      正
                                          少卿守左检大│
                                          师赠太仆校中│
                                            太仆射尚大│
                                            子    书夫│
                                                      │
                    ┬────────────────┤
                    │                                │
                    琪                                雍
              德龙字│                          太赠赞│
              县门伯│                          傅太善│
              令、玉│                            子大│
                文  │                              夫│
                    俨    ──────────────俭
                少赠│                                │
                傅太│                                │
                  子│                                │
          ─────┤                                │
        另          嗣      次  长                嗣嗣禹
    复是张  颛郑中左复    嫁女嫁女袋赐轻尉大进宗甫称
    弟嗣嗣  之弘晋仆│    郑  王    紫车少夫士
    兄宗初  姊节国射│    弘  景    金都卿守朝
    辈、，    女公兼│    节  运    鱼尉上卫议
    。嗣疑    郑娶侍│
          ─────┤
           馆       峤
      嫁嫁（女）前朝
      耶马      知议
      律直      忠大
      氏温      顺夫
        、      军守
        二      节司
        女      度农
        前      副少
        后      使卿

　　○广济寺佛殿记（太平五年  宋璋）

　　夫闻弘高威德。运大神通。金刚座中。果结菩提之树。灵鹫山上。经宣菡萏之花。显中印以为师。应东方之现相者。我世尊之启洪圣也。是以明帝梦从於汉室。佛宝初光。奘公取至於唐时。法轮渐转。故自三千界神化之后。五百年象教已来。通觉路於群方。辟空门於历代。引宽定水。舒广慈雲。粤有僧弘演。武清井邑生身。发蒙通远文殊阁院落发。离俗归真。幼尚忍草流芳。长惟戒珠护净。竭■〈扌忽〉持之力。振拔沈沦。弘方便之机。赞裨调御。属以新仓重镇。旧邑多人。悉谓响风。咸云渴德。载勤三请。深契四弘。此则振锡爰来。宁辞越里。彼则布金有待。永奉开基。因適愿以经营。遂立诚而兴建。矧於此也。南披拂镜水。秘宝莹珠。北负画屏山。潜珉辉玉。凤城西控。日迎碣馆之宾。鳌海东邻。时辑灵槎之客。而复枕榷酤之剧务。面交易之通衢。雲屯四境之行商。务集百城之常货。嗷嗷冒雨。扰扰蒙尘。是宜近彼人稠。增完永固。所贵多依佛住。弘济无疆。然得富庶倾必。溢袖盈襟。奉财施之如林。宾寮率已。连镳继轨。赍俸给之若市。得非不畏入畏。念兹在兹。材呈而风举雲摇。匠斫而雷奔电击。乃以凿甘井。树华亭。济往来之疲羸也。建法堂。延讲座。度远近之苦恼也。或饰铸容图像。恭敬者利益而不穷也。或开精舍香厨。依止者担荷而无阙也。至於有一日必葺。无四体不勤。以励乃至精。坚乎密行。而隆其业者也。噫。累功岁久。报力时亏。念光阴之不停。嗟羸老之将至。宜退知为之事。好修课诵之因。乃谓门人道广曰。吾以拨土匡时踏荒成办。然稍增於缔■〈扌冓〉。奈网备於规模。营西位之浴堂。已凭他化。创中央之秘殿。未遇当仁。今汝空祠众中玄识高上。虽勤修慧炬。谅堪称兴。而播植福田。得未周圆。度人宜体於三轮。证果俾升於二梵。讵劳谦於后进。当善继於前修。广法师谛听斯言。恭承彼事。应当根之善。立匪石之心。行不逸游。举步而惟思师训。谈无戏论。出言而即报佛恩。曾启处以何安。念克终而无怠。复虑防於传法。议须假於兼人。幸会头陁僧义弘。雅好游方。巡礼将周於四国。洞谙化道。致斋频会於万僧。见善则迁。与物无竞。因率维那琅琊王文袭等数十人。異口同音而请。信心不逆而来。共结良缘。将崇胜概。繇是劳筋苦节。有广上人之率群材。贯骨穿肌。有弘长老之集多众。叠水浮陆行之迹。专家至户到之心。或采異於曹吴。或访奇於般尔。度功量费。价何啻於万缗。纠邑随缘。数须满於千室。乡曲斯听。人谁不从。独有檀那。潜征翠琰。所谷令闻不朽。咸可纪於石铭。惟希净办既坚。共勿轻於金诺。此所谓千人之邑耶。悉愿时资润屋。日广精蓝。愈固虔诚。即趋良会。故始岁则可以霜挥斤斧。烟迸钩绳。栾栱叠施。棼橑复结。能推剞劂。五间之藻栋虹梁。巧极雕锼。八架之文楹绣桷。巍巍乎。非众心回向。孰规轮奂之有如此者。及再期。则可以鳞比鸳瓦。雲矗花砖。粉布圬墁。霞舒丹雘。奇摽造立。三门之满月睟容。妙尽铺题。四壁之芳莲瑞相。郁郁乎。非众心合应。孰奉庄严之有如此者。次於南则殊兴峻宇。正辟通门。度高低掩映之差。示出入诫严之限。屹然左右对护法之金神。肃尔纵横。扃安禅之宝地。然谓瞻思罕状。报应难名。盖作一行所致。是期三年有成。窗轩疏不夜之明。周阿流耀。坛座簇长春之色。内奥含英。至哉。其基构备也即如彼。其功德圆也又若此。爰处一方乾位。以为千古日宫。不惟资闾里之安康。抑亦占郊畿之宠壮。确乎不拔。上侔化出於摩尼。粲然可观。下拟葺成於那烂。能事云毕．素愿酬终。可以开示众迷。可以灭除多罪。莫不惟道是仗。求福不回。有奉香花。有赍缯盖。具八关而敬礼。渐悟超凡。崇六事以恭参。潜期入圣。或农商侣至。睹之者生善而归。或渔猎人来。瞻之者断恶而去。即而香界初就。道场永开。律仪修而白玉无瑕。戒行止而青松有操。阎浮业广。咸归精进之门。兜率观成。悉有开生之路。適谋论撰。可叙因缘。庶记录以具存。用刊修而克永。捧柔翰而爰状其事。趋敝居而屡记其词。然璋罢典泥书。早疏砚席。连钟风树。久不文言。念於监督之间。最是归依之所。即难推让。惟谢精研。但资立意为宗。聊以直书其事。而铭曰。

　　佛兴中印。教遂东流。空门开奥。慧炬烛幽。粤有真性。夙著徽猷。布金因请。振锡爰投。慈悲恤苦。化度思柔。招担独力。基■〈扌冓〉数秋。羸老将至。胜■〈既上木下〉难周。门徒下命。轨躅前修。兼人幸会。合志勤求。千室为邑。百种何忧。精蓝同奉。润屋咸抽。环材呈巧。宝殿延休。阎浮利济。睹可优游。此有归仗。馀无比俦。

　　时太平五年三月三日丁时。（拓本。）

　　（右文缪氏著於《文存》五，凡误十馀字。）

　　（民国《宝坻县志》一八《艺文》下亦著录，缪误者往往不误，知非依缪文也。然勘以拓本，误者亦十馀字，辑录之事，亦非易易，志之以资警惕。）

　　○妙法莲花经题记（太平五年）

　　燕京檀州街显忠坊门南颊住冯家印造

　　太平五年岁次乙丑八月辛亥朔十五日乙丑。

　　（右记见山西应县佛塔出土印本佛经。）

　　○宋匡世墓志（太平六年  王景运）

　　夫千里骏马。绰有奇踪。市不贵则跼影於厩下。十朋宝龟。郁为神用。卜不袭则□尾於泥中。长鸣徒号於骐骝。至异尚群於龟鳖。物既有矣。人岂不然。粤若我故广平提辖府君。志欲展而时未至。年方盛而命已终之谓欤。府君讳匡世。字成绩。则故榆州刺史太傅之子。今长庆军节度使太尉之弟。前宜州弘政县令员外之兄。其宗祖诒谋。世家迭盛。先志具载。今不复道。府君性本恬和。行惟端谨。耆学则融玄让奥。属词则舒向称奇。奉亲族以孝闻。与朋友以信著。慕吉人而为善。善不可嘉。体君子以好恭。恭而有礼。静图欺於暗室。动靡托於权门。殊非观国之宾。实曰保家之主。统和十六年。故枢密使魏王。闻其器业。降以恩荣。起家署者为都孔目官。洎专呈对。尤见幹能。谓左右而任得其人。顾出入而可使为□特奏授将仕郎北安州兴化县令。一同布政。疲民受赐於三年。九市开躔。贤相选才於百里。秩满。授大定府都市令。日中播美。帝里传声。果达宸听。擢居要职。未几授北面都孔目官。仍加阶级。超试官资。扈随渐列於近司。敷奏咸推於幹局。俄属今主上尧队受册。舜历改元。摄毛诗博士。押卤簿道驾。礼毕。会中宫之受弟。开外馆以亲迎。户民既益於赋租。钱谷复资於主辖。改授晋国公主中京提辖使。颇霑厚赐。尚带前衔。衣锦而归。方动吴人之庆。逝川不已。遽伤曾圣之怀。无何。太平五年五月十八日遘疾。启手足於提辖公署之正寝。春秋四十有八。权历於京府义井院精舍。以太平六年三月七日。归窆於榆州南和乡馀庆里鹿鸣山先莹之左。举二夫人袝焉。礼也。府君前娶吴氏。建雄军节度使渥之女。后娶李氏。今夫人马氏。前东京转运使泽之女。柔嘉叶□。贞顺成风。奄违偕老之期。恒抱未亡之恨。二男。孟曰福先奴。仲曰福圣奴。丹穴凤■〈刍鳥〉。羽仪犹留。洼泉骥子。骨力本奇。伫俟成人。俱为令器。二女。长适进士王景锡。次许適刘可升。待年而未行。而皆处闺阃。以禀姆仪。事舅姑而遵妇道。□钟慈爱。宁逾痛伤。府君初以哀送之日。冠盖倾都。缁黄塞路。踵拜於马□市闾巷为之不歌。非夫平生善行。何感人之如是。加以慎静寡言。临事能断。友於兄弟。信重佛僧。疏财手物而若闲。怃贫弱面以惠。虞世南之五绝。笔翰尤精。刘道民之百□。书□□妙。然而名不逮器。用匪称材。乐天知命。以是图□素全真而无问追□达者□不尤人。所恨二男成童。空留馀训。一女在室。靡遂送□。呜呼哀哉。渭阳□□□同气之情。举饬饰终之礼。同访遗美。思刊贞珉。以景运西掖司旨。早曾弄翰。南曹应宿。近又为□□修泉壤之文。用备陵谷之变。矧叨外戚。■〈宀取〉拾孰芳。献承嘉命。以不遑□直书而无□。谨为铭曰。

　　世於灵长。时由阴骘。载诞英奇。咸推贞吉。王府荐名。君门委质。擢近鸳行。辍隋凤跸。昼锦方衣。夜舟遽□。儿女哀号。兄弟黯郁。月迟迟兮春秋□。灵轜发兮適牛眠。启厚穹兮归故里。袝先茔兮新阡。爰勒名於翠琰。庶万祀而千年。（拓本。）

　　（志文前题“故儒林郎前守北安州兴化县令晋国公主中京提辖使宋府君墓志铭并序”三十字。又“外甥中京留守判官朝议郎尚书吏部郎中赐绯鱼袋王景运撰”二十五字。）

　　○耿知新墓志铭（太平七年  王知微）

　　衙内讳知新。姓耿氏。钜鹿人也。其先姬姓。为周诸侯晋大夫赵夙灭之。子孙分散。以国命氏。封於上谷。皇祖讳绍纪。其为人也。美姿容。有机略。当代绝伦。国家宠赐左武卫上将军。自唐末会我圣元皇帝肇运。廓据辽东。■〈至反〉破上谷也。燕京留守尚父秦王季女。累赠陈国太夫人耶律氏儿。乃祖母也。惟诞一子。讳延毅。自十七岁荫补西头供奉官。转充御院通进。超授右骁卫将军。除控鹤都指挥使。进位左领军卫大将军。出守归化。寻改帅长宁军。移镇昭德军。入授永兴宫崇德宫都部署。兼帅武平军。转户部使。武平军节度澧朗等州观察处置等使。使持节朗州诸军事朗州刺史。金紫崇禄大夫。检校太尉。兼御史大夫上柱国。钜鹿郡开国伯。食邑七百户。累赠公。国家绍夏禹之功。分冀为幽。特立望焉。宜命其氏。封为钜鹿。乃继中山之下。即刑州安国军是也。公神智天然。机谋星授。坐知荣辱。立究是非。耀武则为王爪牙。施惠则作民父母。实为匡君杰国之祯祥矣。齐天彰德皇后之姨兄。乃考也。封漆水郡夫人耶律氏儿。乃慈母也。大横帐燕京留守燕王。移镇南王。累赠陈国王。乃外祖父也。封陈国迤逦免夫人。乃外祖母也。左千牛卫小将军乃孟舅也。崇德宫汉儿渤海都部署。银青崇禄大夫检校司空。乃仲舅也。帅府将军。乃季舅也。一妹適彭城刘供奉。在朝祗候。二妹俱幼。衙内累代簪缨。传门侯伯。生而聪惠。善骑射。有异相。自姟幼习将相艺。识蕃汉书。内外六姻。皆传乎孝养。户人万口。尽叹於仁慈。奚为抱困沉痾。苗而不秀者矣。自金台求名医数人。无因得效。太平六年十一月十四日疾作。卒於东舍。寄西罗故李宣徽宅。享年一十五。寻选良师。推定葬期。以来年二月十三日礼葬於彰武军霸城县八角山前原。从祖考之茔。即柳城西北是也。生前未偶。慈母夫人风仪神授。淑著夙彰。悼发悲哀。噎无停辍。为逼礼葬之期。乃征铭于太原子。知微甚抱荒虚。久淹文笔。强考史籍。谨■〈扌冓〉志焉。呜呼哀哉。自愧於克石耳。其铭曰。

　　周之所绍。耿氏姬姓。自酆徙镐。本承永庆。上谷立望。中山为柄。钜鹿立郡。刑州是正。一源分流。小大流迸。先王封授。氏因国命。耿氏之家。兴崇累代。七百年传。子孙不溃。尽忠尽孝。光生国内。实为祯祥。英雄慷慨。继联耶律。帝萼连芳。匪独惟考。皇祖亦昌。久居辽霸。广积仓缃。武功封授。偕赐圣皇。惟诞一子。不期夭殇。具陈外祖。累代封王。应当薨逝。岂固天长。陈国夫人。遐寿无疆。夫人三子。家风不坠。孟季将军。仲为宫使。一妹已適。二妹俱稚。慈母夫人。四德偕备。天然闲雅。夙承封赐。郡号何方。漆水之地。诚载德容。果抱贤智。岂务资金。尽将舍弃。重子之情。预求铭志。先代坟茔。系於柳城。黄公选穴。高岳峥嵘。狼河一带。澄彻千泓。松椿万丈。狐兔不惊。呜呼。百神卫护兮钜鹿禋。词人发叹兮永不倾。（拓本。）

　　（前原题“昭德军节度衙内都指挥使耿氏墓志铭并序”十八字。）

　　（“故燕王门生进士讲三玄王知微撰”十四字。）

　　（迤逦免、又作乙林免，《辽史圣宗纪》统和三年作己里婉、四年作乙里婉。）

　　（《语解》作夷离的。契丹语封号，汉义谓妻、妃、夫人。）遐寿无疆，疆，原误作彊。）

　　○重修大般若经题记（太平七年）

　　大辽太平七年岁次丁卯重修此经。

　　（右记刊于《大般若经》二六七卷  六四八条  二六四卷  六四四条  二五四卷六二六条  二二三卷  五六四条  二三八卷  五九七条  三六七卷  八七七条。）

　　（在二三二卷五八六条有题名：丝绵行娄希祥  刘诠  王全己  蔡令钦麴守元  贺兰三界  杨怀谦  鱼献璧  何如玉  雍逸  阳温和  贺兰四娘鱼六娘娄三娘  康四娘  娄千釰  阿刘  刘六娘和八娘  鲁宝严  李威严  蔡宝莲花康四光  景□□  □□□在二三二卷五八二条有题名：社人李□忠  崔□□  □□□□□□刘□俊  □□□  □□□  □□□  □允臣  郑□玉  阳曹八  陶景曜□希玉周崇先  高进谏  许国希  阳守□  王□晖  张□琳  綦怀玉  □□□  崔子昌武抱玉  韩重晖  刘□□  程兆俊  贾务晖  郝庭晖  程七烺  汤希玉牛宝□李□□  □□□  □□□  王大□  □□□  □有德  康□光  吴大□□□□郑□□）

　　○李知顺墓志（太平八年  向载言）

　　粤有高张圆盖。厚载方舆。上则两曜七星。以烛其时。下则五岳四渎。以镇其国。或储精而熠熠。或秀气以煌煌。钟之者呈祥呈瑞以显其材也。禀之者为栋为梁以彰其用也。内则贯天地之清气以为人矣。所以圆首方足。禀性含灵。寿三万六千之日以为人之世也。代之极数也。贤愚贵贱。又不可逃。略限之中。荣辱是非。又不可出升沉之外。公姓李。字知顺。陇西郡人也。祖宗职列。族望源流。更不复书。宋朝备矣。公生在并汾。长於汴洛。幼侍内庭。出宣帝命。时属我朝方兴甲马。叵整师徒。遇崆峒大举之秋。是寰海横行之日。未逢大阵。俄捷偏师。俘公而来。远诣行阙之下。英文睿武圣母承天皇太后服而舍之。体而察之。今皇上见而奇之。委而任之。统和二十四年擢为西头供奉官。德由世济。才为时生。光武之用邓禹。克集元勋。先主之得孔明。须成霸业。未期。续授中京宫苑副使。公忠勤奉职。清白立身。历试诸难。颇谙星岁。虹玉抱礼天之用。雅乐含荐庙之音。开泰初。授颁给大使。公藏器於身。待时而动。九苞丹凤。非惟阁上之祯。五色神蛟。不是池中之物。时有高丽一路。方萌小丑。大挠洪慈。命公以直抵鸡林。远临鸭水。断舡桥而真同拉朽。破车阵而不异摧枯。符阴阳不测之神。助覆载无私之化。寻时纳款。依旧输诚。特加颁给库使。公优游帝座。出入宸居。恒亲咫赤之颜。不怠夙宵之志。皇情益注。朝命并加。开泰五年。改授金紫崇禄大夫检校太保千牛卫大将军知内承宣事兼御史大夫上柱国陇西县开国伯食邑七百户。公纪纲二国。羽翼一时。在魏参席上之珍。居晋为幄中之造。汉皇两手。不暂舍於斯须。殷相一心。更何分於彼此。又至七年。就拜中京内省使知宫苑司事。只於旧地。不革本官。加食邑九百户。检校太傅。公吴虎蜀龙。已彰其誉。燕珉赵璧。方显其才。桑弘羊心计出人。钱世仪精神满腹。不辍殿庭之□。遥领藩宣之重。命先公扬州节度使金紫崇禄大夫检校太傅兼御史大夫上柱国陇西县开国伯食邑九百户。龙纶下降。凤诏初飞。秩预五侯。官逾三品。列土分茅。非不荣也。扬旌仗钺。非不贵也。国家虑以公祭祀有亏。蒸尝不接。遂遗一男希言。禀从父训。疑是天然。真同遗体。果验承家。娶赵氏为妻。有孙二人。长曰张五。次曰十一。并以凤毛垂锦。英物摽奇。■〈霍上又下〉珠迭曜。二□腾芳。若论庄宅田园。奴仆人户。牛陁车马等。卒不能知其数矣。至如黄金白玉。珠犀佩带。器合衣物。玩好之具。又何复暇算也。公以荣为惧。受宠若惊。进思尽忠。■〈殸上正下〉王常之金石。退思补过。内□□肺肝。前来之龙卧南阳。未快三春之波浪。今日之鹏飞北海。始观万里之程途。大道方□□□□不吊。寒来暑往。遘梦入於两楹。以日系时。忽灾缠於二竖。以太平八年五月二十九日。薨於中京贵德坊之私第。享年五十有四。二圣闻之而惨怆。百姓知之而涕零。星使交驰。国门洞达。止於当年八月二十二日。葬於中京东南地约三十之茔。礼也。夫人箕裘贵族。钟郝良家。夫人即皇甫殿直之女也。幼承后意。长在内庭。具六礼以纳。公之为偶也。夫人有违偕老。尚叹未亡。痛石宛之新□。□□夫之不永。噫。公讷言敏行。尚素黜华。归仰空门。钦崇佛事。外含淳古。内蕴融明。长者之德。君□之风。惟公之备矣。奈寒暄结痒。天地成疵。追电火以难留。俄风灯之易灭。非公之积善不至也。□合宅小大之不幸也。夫人地卜高原。躬亲葬事。灵轜进辙。指蒿里以同归。丹旐浮空。泛柏舟而斯往。一□百口。俱在道涂。夫人诚之竭矣。礼之毕矣。■〈殸上正下〉家道之有无也。载言诗书末吏。萤雪陬儒。斯文见托。可□而言。谨为铭曰。

　　乾坤覆载，日月运行。六合之内，人之最灵。川之秀，星之精，国之瑞，人之英，因物而感，为时而生。时之未济，我则为舟为楫；国之未理，我则为公为卿。公之霸也，起自北方。公之生也，□□中央。诸侯器业，珪璧行藏。诗书颜闵，富贵金张。丹青帝载，左右皇上。时有更迭，事有兴亡。公之忧国，疾致膏肓。骨沉厚土，魂返故乡。坟有松兮风声惨惨，陵有山兮烟色苍苍。庶使百代之人，登此冢，过此墓，叹烟水之茫茫。拓本。

　　（文前题：“故扬州节度使金紫崇禄大夫检校太傅知中京内省司事提点内库陇西县开国伯食邑九百户李公墓志铭并序”一行四十五字。）

　　（又“征事郎试大理司直守大定府司录武骑尉向载言撰”一行二十一字。文内扬。原误杨。“玩好之具”，具，原误其。）

　　○圣宗皇帝哀册（太平十一年  张俭）

　　维太平十一年。岁次辛未。六月丁丑朔。三日己卯。睿文英武宗道至道崇仁广孝功成治定启元昭圣神赞天辅皇帝。崩于大福河之行宫。以其月八日甲申。发赴庆州。八月丙子朔。二十七日壬寅。殡于攒涂殿之西阶。有司定议上尊谥曰文武大孝宣皇帝。庙号圣宗。即以冬十一月甲戍朔。二十一日甲午。迁座于永庆陵。礼也。故树号风。寒山带雪。会同轨於万方。启攒涂於七月。缟仗俄排。祖庭斯设。凌晨将御於龙輼。远日欲辞於凤阙。哀子嗣皇帝臣宗真。■慕绝浆。哀摧泣血。爰命召於辅臣。俾祖述於鸿烈。其辞曰。肇分覆载。建立皇王。德惟善政。邦乃其昌。远则有虞大舜。近则唐室文皇。既比崇於功业。故可得而揄扬。先皇帝位缵六朝。君临四纪。乃圣乃神。尽善尽美。自推戴以居尊。每励精而求理。昔也朝元听政。长乐承颜。行孝治于天下。布惠化於人间。举直错枉。求贤审官。诏搜岩穴。庭列鸳鸾。视兆民而如子。敷五教以在宽。以欲从人。盛暑不张於伞盖。去奢从俭。常朝不服於罗纨。乙夜观书。披衣待旦。博采摭於典谟。恒忧勤於听断。宝谷务农。从绳纳谏。惠养鳏寡。钦恤刑名。禀道毓德。恶煞好生。洽前代无为而治。见时政不肃而成。四民殷阜。三教兴行。开拓疆场。廓静寰瀛。东振兵威。辰卞以之纳款。西被声教。瓜沙繇是贡珍。夏国之羌浑述职。遐荒之乌舍来宾。惟彼中土。曩岁渝盟。自汴宋而亲驱蛇豕。取并汾而来犯京城。绝信弃义。黩武穷兵。盖先朝之积忿。须再驾以徂征。七德制胜。千里横行。戈戟霜攒而蔽野。鼓鼙雷动於连营。逢大阵而皆克。攻边垒以旋平。凋瘵户民。尽离居而失业。伤残将卒。竟闲辟以偷生。遂仗黄钺。直■〈扌互〉洪河。会若林之锐旅。挥却日之雕戈。我欲济以焚舟。彼方危於累卵。乃命使轺。叠伸诚款。恳求继好。乞效刑牲。贡奉金帛。助赡甲兵。尊圣善而庶称儿侄。敦友爱而愿作弟兄。保始终之悠久。著信誓於丹青。因回天眷。俯顺物情。念兹慑服。爰议凯旋。行与国之大义。解诸夏之倒悬。下诏而欢声动地。斑师而和气盈川。暂劳吊伐。永息烽烟。自两朝修聘。已三十馀年。取威定霸。烨后辉前。至若天锡勇智。神赞圣聪。无幽不烛。有感必通。化民成俗。比屋可封。祝史正辞。备礼而交禋天地。奉先思孝。竭陵而追册祖宗。欲固丕基。恭行茂典。继正体而立元良。启承华而开望苑。庆帝祚之昌延。见皇图之宏远。方期偃修御极。垂拱临轩。保遐龄於万寿。应宝运于千年。照临如日。覆寿如天。扬周王归马之风。正安下土。促轩后乘龙之驭。遽叹上仟。呜呼哀哉。九霄降祸。四海缠哀。积阴晦而告变。经旬浃而不开。厌留尘世。却返瑶台。嗟贞魂而何往。随逝水以无回。呜呼哀哉。虞殡将期。宋朝感义。命六使以临丧。备百物而来祭。诸侯毕至。群方咸暨。奠奠旨酒以如渑。思仁君而流涕。呜呼哀哉。叠嶂千重。高凌碧空。虔奉遗旨。卜葬玄宫。负龙■〈山罔〉之巨丽。敞神阙以弥崇。洎窀穸之协兆。皆匍匐而送终。呜呼哀哉。殿幕开兮星已稀。灵驾动兮天欲曙。马踣地以悲鸣。人执绋而号诉。丹旐翻风。金钱买路。百寮哭兮不闻。万乘泣兮何怙。呜呼哀哉。入松阡兮驻金辂。藏玉匣兮掩泉门。愁雲忽惨。夕照俄昏。往如慕兮洒双泪。返如疑兮伤百神。功高今古。道焕典坟。俾形容於圣德。遂聊宣乎斯文。呜呼哀哉。（拓本。）

　　○续一切经又序（沙门希  麟）

　　盖闻残纯朴而薄道德。仁义渐开。废结绳而定蓍龟。文字乃作。仰观玄象。俯视成形。苍颉始制於古文。史籀纂成乎大篆。相沿历世。更变随时。篆与古文。用之小异。逮周礼保氏掌国子学。以道教之六书。谓像形。指事。会意。形声。转注。假借。六者造字之本。虽虫篆变体。古今异文。离此六书。并为谬惑。春秋之末。保氏教废。秦并海内。丞相李斯。考较籀文。别为小篆。吏趋省易。变体稍讹。程邈改之。谓之隶本。汉兴书学。杨雄作训纂八十九章。班固加十三章。群书用字略备。后汉许慎集古文籀篆诸家之学。出目录五百四十篇。就隶为训注。作说文解字。时蔡伯喈亦以灭学之后。请刊定五经。备体刻石。立於太学之门。谓之石经。仍有吕忱作字林五篇。以补许蔡之漏略。洎有立说文石经文林之学。至大历中。命孝廉生颜传经。国子司业张参等刊定五经文字正体。复有字统字镜。陆氏释文。张戬考声。韵谱韵英韵集韵略。述作既众。增损互存。并乃傍通三史。证据九经。若斯文而有旨。诸本作言，恐音书误乎。即彼义以无差。音义之兴。其来有自。况乎释尊之教也。四含妙典。谈有相於权门。八部真宗。显无为於实际。真俗双举。唐梵两该。借以声名句文为能诠。表以菩提涅槃为所证。演从印度。译布支那。前后翻传。古今钞写。论梵声则有一文两用。误上去於十二音中。数字同归。疑体业向向，恐可作於乎。八转声。内考画点。乃祇如棪以冉。掞。舒赡。乱於手木。帐知亮。怅丑仗。杂於心巾。■〈彳玄〉都奚。伭直尼。著■〈彳著〉人。裸古玩。裸胡瓦。从衣从示。謟吐刀。谄丑冉。不分。舀以小。臽音陷。壮侧亮。牡莫后。网辨。牛语求。爿疾良。少■〈石斥〉。昧於戍哉。无点亏於写富。如斯之类。谬误实繁。若不讨详。渐乖大义。故唐初有沙门玄应者。独运先觉。天纵生知。明唐梵异言。识古今奇字。首兴厥志。切务披详。始於古华严经。终於顺正理论。撰成经音义二十五卷。次有沙门慧菀。撰新华严音义二卷。复有沙门雲公。撰涅槃音义二卷。复有大慈恩寺基法师。撰法华音训一卷。或即未周三藏。或即偏局一经。寻检阙如。编录不次。至唐建中末。有沙门慧琳。内精密教。入於总持之门。外究墨流。研乎文字之粹。印度声明之妙。支那音韵之玄。既瓶受於先师。亦泉泻於后学。栖心二十载。披读一切经。撰成音义总一百卷。依开元释教录。始从大般若。终於护命法。所音众经论及拾遗律传等。从大乘理趣六波罗密多经。尽读开元释教录。总二百六十六卷二十五帙。前音未载。今续者是也。伏以钞主无碍大师。天生睿智。神授英聪。总讲群经。遍糅章钞。传灯在念。利物为心。见音义以未全。虑检文而有阙。因贻华翰。见命菲才。遣对曦光。辄扬萤烛。然或有解字广略。释义浅深。唐梵对翻。古今同异。虽依凭据。■〈丙上攴下〉俟来英。冀再披详。庶无惑尔。（日本刊本。）
●卷七

　　○请示黥面法奏（重熙二年）

　　（重熙）元年诏曰。犯重罪徒终身者。加以捶楚。而又黥面。是犯一罪而具三刑。宜免黥。其职事官及宰相节度使世选之家。子孙犯奸罪至徒者。未审黥否。（《辽史》卅一《刑法志》。）

　　○顺义军移牒代州（重熙二年）

　　南界送到於山后长连城两界分水岭上收捉贼人张奉远等。不合过界。准法断讫。（李焘《长编》。）

　　○画像发愿记事碑（重熙三年  萧孝穆）

　　维重熙三年。年五十四。病染沉疴。身頵十分。爰有二子。长曰知足。次曰无曲。眼前血泣。腹内心酸。虔愿焚香。敬亲启誓。舍财画像。发愿筵僧。于时秦王。其疾顿痊。复安如旧。不消神理。偶遇时通。然以二田。并蒙□愿。顺忠置矫。倏然一世。传斯万年。■〈言羕〉义岂微。后人可效。写容於寺。叙事在碑。东禅。（拓本。）

　　（原题“燕京留守兵马大元帅守太师兼政事令秦王制文”。秦王即萧孝穆。）

　　〔一九五一年，北海天王殿览京郊出土碑志。此碑在阶前展出。余因录其文。后见《燕京古刹纪游》（刊于《艺文杂志》二卷八期与《文物》六六年四期）亦录此碑，交互勘对如右。〕

　　（知足即阿剌，字阿里懒，又作阿剌里，《辽史》卷九○有传。无曲又名顺，即撒八，字周隐。《辽史》卷八七有传。）

　　○谋取三关议（萧孝穆）

　　我先朝与宋和好。无罪伐之。其曲在我。况胜败未可逆料。愿陛下熟察。（《辽史》九三《萧惠传》。）

　　○谏南伐疏（重熙九年  萧孝穆）

　　昔太祖南伐。终以无功。嗣圣皇帝。仆唐立晋。后以重贵叛。长驱入汴。銮驭始旋。反来侵轶。自后连兵二十馀年。仅得和好。蒸民乐业。南北相通。今国家比之曩日。虽曰富强。然勋臣宿将。往往物故。且宋人无罪。陛下不宜弃先帝盟约。（《辽史》八七本传。）

　　○省罢戍役疏（重熙四年  耶律唐古）

　　自建可敦城已来。西蕃数为边患。每烦远戍。岁月既久。国力耗竭。不若复守故疆。省罢戍役。（《辽史》九九本传。）

　　○来远城移高丽兴化镇牒（征熙四年）

　　窃念贵国。原为附庸。先帝每赐优洽。积有岁月。靡倦梯航。昨因伐罪之年。致阻来庭之礼。既翦除於凶逆。合继续於贡输。曷越数年。不寻旧好。累石城而拟遮大路。竖木寨而欲碍兵。不知蜀国之中。别有石牛之径。举是役也。深取诮焉。今皇上绍累圣之基坰。统八方之国界。南夏帝主。永慕义而通欢。西土诸王。长向风而纳款。唯独东溟之域。未宾北极之尊。或激怒於雷霆。何安宁於黎庶。（《东国通鉴》。）

　　（《高丽史》六於“窃念”下有“以当郡最近仁封。有小便宜。须至披达载念”十七字。又“黎庶”下有“其於违允。自有变通”八字。）

　　○制问徭役不加於旧征伐亦不常有年谷既登帑廪既实而民重困岂为吏者慢为民者惰欤今之徭役何者最重何者尤苦何所蠲省则为便益补役之法何可以复盗贼之害何可以止（重熙四年  萧韩家奴）

　　臣伏见比年以来。高丽未宾。阻卜犹强。战守之备。诚不容已。乃者选富民防边。自备粮糗。道路修阻。动淹岁月。比至屯所。费已过半。只牛单毂。鲜有还者。其无丁之家。倍直佣僦。人惮其劳。半途亡窜。故戍卒之食。多不能给。求假於人。则十倍其息。至有鬻子割田。不能偿者。或逋役不归。在军物故。则复补以少壮。其鸭绿江之东。戍役大率如此。况渤海女直高丽。合从连衡。不时征讨。富者从军。贫者侦候。加之水旱。菽粟不登。民以日困。盖势使之然也。方今最重之役。无过西戍。如无西戍。虽遇凶年。困弊不至於此。若能徙西戍稍近。则往来不劳。民无深患。议者谓徙之非便。一则损威名。二则召侵侮。三则弃耕牧之地。臣谓不然。阻卜诸部。自来有之。曩时北至胪朐河。南至边境。人多散居。无所统壹。惟往来抄掠。及太祖西征。至於流沙。阻卜望风悉降。西域诸国。皆愿入贡。因迁种落内置三部。以益吾国。不营城邑。不置戍兵。阻卜累世不敢为寇。统和间。皇太妃出师西域。拓土既远。降附亦众。自后一部或叛。邻部讨之。使同力相制。正得驭远人之道。及城可敦。开境数千里。西北之民。徭役日增。生业日殚。警急既不能救。叛服亦复不恒。空有广地之名。而无得地之实。若贪土不已。渐至虚耗。其患有不胜言者。况边情不可深信。亦不可顿绝。得不为益。舍不为损。国家大敌。惟在南方。今虽连和。难保他日。若南方有变。屯戍辽邈。卒难赴援。我进则敌退。我还则敌来。不可不虑也。方今太平已久。正可恩结诸部。释罪而归地。内徙戍兵以增堡障。外明约束以正疆界。每部各置酋长。岁修职贡。叛则讨之。服则抚之。诸部既安。必不生衅。如是则臣虽不能保其久而无变。知其必不深入侵掠也。或云弃地则损威。殊不知殚费竭财。以贪无用之地。使彼小部。抗衡大国。万一有败。损威岂浅。或又云沃壤不可遽弃。臣以为土虽沃民不能久居。一旦敌来。则不免内徙。岂可指为吾土而惜之。夫帑廪虽随部而有。此特周急部民一偏之惠。不能均济天下。如欲均济天下。则当知民困之由。而窒其隙。节盘游。简驿传。薄赋敛。戒奢侈。期以数年。则困者可苏。贫者可富矣。盖民者国之本。兵者国之卫。兵不调则旷军役。调之则损国本。且诸部皆有补役之法。昔补役如行。居者行者。类皆富实。故累世从戍。易为更代。近岁边虞数起。民多匮乏。既不任役事。随补随缺。苟无上户。则中户当之。旷日弥年。其穷益甚。所以取代为艰也。非惟补役如此。在边戍兵亦然。譬如一抔之土。岂能填寻丈之壑。欲为长久之便。莫如使远戍疲兵。还於故乡。薄其徭役。使人人给足。则补役之道可以复故也。臣又闻自昔有国家者。不能无盗。比年以来。群黎凋弊。利於剽窃。良民往往化为凶暴。甚者杀人无忌。至有亡命山泽。基乱首祸。所谓民以困穷。皆为盗贼者。诚如圣虑。今欲芟夷本根。愿陛下轻徭省役。使民务农。衣食既足。安習教化。而重犯法。则民趋礼义。刑罚罕用矣。臣闻唐太宗问群臣治盗之方。皆曰严刑峻法。太宗笑曰。寇盗所以滋者。由赋敛无度。民不聊生。今朕内省嗜欲。外罢游幸。使海内安静。则寇盗自止。由此观之。寇盗多寡。皆由衣食丰俭。徭役重轻耳。今宜徙可敦城於近地。与西南副都部署乌古敌烈隗乌古等部声援相接。罢黑岭二军。并开保州。皆隶东京。益东北戍军及南京总管兵。增修壁垒。候尉相望。缮完楼橹。浚治城隍。以为边防。此方今之急务也。愿陛下裁之。（《辽史》百三本传。）

　　○请追崇四祖为皇帝疏（重熙十三年  萧韩家奴）

　　臣闻先世遥辇可汗洼之后。国祚中绝。自夷离堇雅里立阻午。大位始定。然上世俗朴。未有尊称。臣以为三皇礼文未备。正与遥辇氏同。后世之君。以礼乐治天下。而崇本追远之义兴焉。近者唐高祖创立先庙。尊四世为帝。昔我太祖代遥辇即位。乃制文字。修礼法。建天皇帝名号。制宫室以示威服。兴利除害。混一海内。厥后累圣相承。自夷离堇湖烈以下。大号未加。天皇帝之考。夷离堇的鲁。犹以名呼。臣为以宜依唐典。追崇四祖为皇帝。则陛下弘业有光。坠典复举矣。（《辽史》卷百三本传。）

　　○张哥墓志（重熙四年）

　　南赡部州大契丹国奚王府■〈木达〉榄母呵长管具劣男太保张哥墓至一竭。夫闻祖代高显。此辈名传。宋为佐国以白。今作擎天之柱。遗流圣迹。后代■〈辶冬〉移。标古记於千秋。显碑文於万岁。此墓东接徐州景。西连群峰山。北面伽里镇。南有玉石岩。上面连霄汉。下彻定生关。八方皆统领。四海尽成班。青阳郡奚耶律太保张哥男毫。次男望哥。孙子韩九。七哥。王八。王九。十一。重孙豆咩哩。

　　重熙四年十一月乙巳朔己酉日闭。（拓本。）

　　○谋取三关议（重熙六年  萧惠）

　　两国强弱。圣虑所悉。宋人西征有年。师老民疲。陛下亲率六军临之。其胜必矣。（《辽史》九三本传。）

　　○请不纳元昊降疏（重熙十三年  萧惠）

　　元昊忘奕世恩。萌奸计。车驾亲临。不尽归所掠。天诱其衷。使彼来迎。天与不图。后悔何及。（《辽史》九三本传。）

　　○耶律元妻晋国夫人萧氏墓志铭（并序  重熙七年  张济）

　　若夫引■〈尸外详內〉连类。乎波讨源。述乃宗枝。国史备光於简册。陈平丕续。家牒悉著於缣箱。今故不书。夫人族姓萧氏。父讳谐里。赠魏王。母齐国大妃。大妃有五子。长曰讳孝穆。枢密使兼政事令吴国王。次讳孝先。兵马都总管。燕京留守晋王。次讳孝诚。大国舅兰陵郡王。次讳孝友。西北路招讨使。兰陵郡王。次讳考惠。北宰相。殿前都点检。楚王。女三人。长曰长沙郡妃。適同政事门下平章事。长沙郡王。次法天应运仁德章圣皇太后。夫人即太妃之小女也。而皆望峻国桢。道高邦媛。或宠联棣萼。等日中一字之尊。或贵焕椒房。为天下万民之母。夫人始生而奇。复孩而敏。聪惠疑乎天与。语言谓乎神传。渐育凤毛。乃成笄岁。规行孕秀。香分十步之兰。彼美凝姝。巧衒千金之笔。孝于父母。友于姊兄。锺庆积庆门天尚与其奢也。专自彊性。人或望而畏之。適故南面行营都统燕京留守子宋国王长子。故金紫崇禄大夫检校太师西北路右神武卫上将军耶律元。自结懿姻。益隆茂眷。本望与子偕老。永齐松柏之贞。熟知谓我何求。欻断丝萝之託。太师先裕夫人而薨。归葬於显州北平顶山。从先茔也。夫人尔后确敦志节。守孤茔祭祀。洁具诚淑。善恤于下。育婢仆百千口。整家道十数年。衣食由是丰。仓廪以之实。内崇三宝。觉彼岸以难登。外睦六姻。於周亲而重降。年有永方。巢莲上之龟。福善则虚。忽门床前之蚁。弥留斯久。瞑眩无徵。思物外之神仙。将还洛浦。望天边之雲雨。却返阳台。以重熙六年八月二日寝疾。薨於庆州。享年四十。皇上讣闻歼夺。颇洞眷怀。饬哀事以送终。诏良臣而备礼。地求爽垲。欲疏马鬣之封。山择巍峨。果得牛眠之地。以明年二月二十七日。袝葬於太师先茔。礼也。国家念太师夙负忠勤。素无胤嗣。虑明蒸尝之礼。特行锡赉之恩。所有晋国夫人一帐户籍。付弟前启圣军节度使金紫崇禄大夫检校司徒耶律忠主之。呜呼。大道方夷。高天不憖。名沉逝水。嗟贵贱以同归。迹掩荒原。任贤愚而罔闻。命有修短。理有必然。所恨者痛切孀亲。哀深贵戚。魂随游岱。休追窈窕之容。石取他山。但纪肃雍。维济为文甚拙。聚学不优。早年虽玷於科名。晚岁罕亲於笔砚。近承睿旨。俾■〈扌冓〉亲阡。见託撰论。辞让不暇。谨为铭曰。

　　雲黯黯兮草苍苍。择吉地兮得高岗。四十岁兮身虽夭。百千年兮道弥长。魂兮魄兮之何处。晋国夫人之玄堂。（拓本。）

　　（原题“大契丹国故晋国夫人墓志铭并序”十四字。）

　　（“奉先军节度副使银青崇禄大夫检校右散骑常侍兼殿中侍御史飞骑尉张济撰”三十二字。辽宁省阜亲县东腰衙门出土。）

　　○大同县薄伽教藏木梁题记（重熙七年）

　　推诚竭节功臣。大同军节度。雲弘德等州观察处置等使。荣禄大夫检校太尉同政事门下平章事。使持节雲州诸军事行雲州刺史。上柱国。弘农郡开国公。食邑肆仟户食实封肆佰户杨久玄。（抄本。）

　　○乞弛禁东京球马奏（重熙七年  萧孝忠）

　　东京最为重镇。无从禽之地。若非球马。何以習武。且天子以四海为家。何分彼此。宜弛其禁。（《辽史》八一本传。）

　　○乞并二枢密为一奏（重熙十二年  萧孝忠）

　　一国二枢密。风俗所以不同。若并为一。天下幸甚。（《辽史》八一传。）

　　○张思忠墓志铭（重熙七年  柴德基）

　　夫以人之生世也。吸天之粹。锺父母之灵。有以贵贱■〈冖立〉其身。有以长短受其命。身受其贵者。或文相而武将。身受其贱者。或男臧而女获。命享其长者。或期颐之岁。未为终天。命折短者。或龆龄亡年。忽随逝水。自昔迄今。无均一者。岂虚也哉。其有禀性孤奇。为人绝出。秩峻侯伯。力勤公家。岁莘误保於悠长。神魄遽闻於夭阏者。悲惜我故清河公太保耶。公讳思忠。其先自轩辕氏。因为氏焉。□即故朔州节度使上将军讳谏之嫡孙。父讳正嵩之第五子也。芳标外秀。淳粹中含。自童丱之年。慕儒黉之业。众推博雅。独蔼英聪。用□拣诏於彤庭。误捷登於上第。始授东西头供奉宫。权閤门通事舍人。后任职诸司。力者勤劬。旋□於勋绩。思流涣汗。幸被於奖酬。超授黄宠府节度副使。又以光膺主綍。远奉使华。轺御始还。滂泽载被。叠□□□黔义等州刺史。分竹符而炫贵。驾熊轼以飞荣。公才既最。仕路浸昇。改授济州刺史。知上京南中作使。将任赴於往钦。忽灾缠於毁瘠。无何。於重熙七年十二月十四日。薨於崇义军南双山之私第。春秋六十有四。以明年二月壬戍朔。十七日。陪葬於亡父之茔次。礼也。公先娶故陇西李太尉之女。所生二男。一女。长男可举。上京省仓兼车子院都监。次曰可从。王府文学。女一。適进士郝正辞。其陇西氏。误护偕老。早痛云亡。后继娶故大将军太原王延玉之女。所生五男。一女。一曰可奂。乾州内库都监。次曰可巽。在闲。次曰吴哥。出家。次曰公献。内供奉班祗候。次曰公谨。習进士业。女一。将適上京前大盈库副使王息。男妇四人。一故彭城节院刘守训女。一前锦州仓库都监于延泰女。一殿直李寿广女。一金州防御使大守节女。孙儿四。孙女三。并幼。今太原氏夫人。贞含玉质。馨蔼兰仪。自成授室之欢。淑有睦亲之孝。本望命夫命妇。永谐齐体之荣。何期哀子哀孙。皆失藐孤之望。虽游魂不在。杳归玄壤之间。而茂实欲旌。宜刊贞珉之上。德基名标桂籍。职倅芸香。难违致请之言。强轧若抽之思。愧才华之不赡。莫著好辞。恧论撰之非宜。直书褒字。专介立俟。勉为铭言云。

　　奎缠炳灵。峒□储精。文武兼备。熙朝挺生。角飞荣路。寘其令名。家有馀庆。高其閈■〈门外火內〉。贵屡拥於二竖。藏舟发叹於庄生。坏木兴歌於尼父。正室悲其未亡。诸孤痛其倚何怙。玄局寂寞兮不开。长夜漫漫兮安睹。砻贞础兮徽音。亿万龄兮居此墓。（拓本。）

　　（按志文前题“故银青崇禄大夫检校司空使持节济州诸军事济州刺史知上京南中使兼御史大夫上柱国清河县伯食邑七百户张思忠墓志铭并序”五十六字。志末刻“第三男乾州内库都监可奂书”十二字。）

　　（思忠父正嵩。亦有《墓志》出土，合以观之，得世次表如左：）

                                                      谏
                                                      │
            ┌────────────────┬─┬─┤
            正                                │  │  │
            峰                                正  正  正
                                              嵩  峦  岌
                                              │
                              ┌─┬─┬─┬─┤
                              │  │  │  │  │
                      （韩八）思  韩  思  思  思
                              忠  七  敬  恭  睿
      ┌─┬─┬─┬─┬─┬─┤          │
      │  │  │  │  │  │  │      ┌─┤
      公  公  吴  可  可  可  可      │  │
      谨  献  哥  巽  奂  从  举      □  □
            （出家）                  □  □

　　○仙露寺碑  （节文）重熙九年张震

　　按燕台土地记。唐高宗乾封元年所建。光启中修三门。至辽圣宗太平十年鸠工重修。倚碣石之故基。面筑金之遗迹。

　　重熙九年二月尚书户部侍郎张震撰记。（辑本《元一统志》。）

　　○王寿等造经题记（重熙九年）

　　燕京北军都坊住人故秦晋国王府前行摄涿州录事参军王寿等。合家施财。镌此经字。同施李肃。妻贺氏。为报三宝国恩及为亡过父母。冤家债主。法界有情。同生兜率内院。远证无上菩提。长男菊。新妇王氏。妻崔氏。长男积善。次男积行。（重熙九年四月十一日记。王善文。）

　　（右记刊于《大般若波罗密多经》第五百五十三卷第一千三百七十三条。）

　　（记末有王善文名字，似是记文撰者或镌刻人。）

　　○吴克荷造经题记（重熙九年）

　　重熙九年十月日。工部侍郎知涿州军州事吴克荷提点镌造。

　　（右记重复刊于《大般若波罗密多经》，各卷及不同碑条凡若干次。分见重熙九年十月、十一月，十年二月、三月、四月等多次。不备记。）

　　（按《圣宗纪》：太平八年六月，以吴克荷充贺夏国王李德昭生辰使。九年十二月，命耶律育、吴克荷、萧可观、赵利用充贺宋生辰使副。李焘《长编》作左千牛卫上将军耶律育、都官郎中知制诰吴克荷来贺乾元节。）

　　○刘湘造经题记（重熙十年）

　　（一）大契丹国重熙十年岁次辛巳七月戊申朔十日。给事中知涿州军州事刘湘提点书镌。

　　（右记刊于《大般若波罗密多经》第五八七卷第一四七三条。）

　　（二）大契丹国重熙十年岁次辛巳八月日。给事中知涿州军州事刘湘提点书镌。

　　（右记曾多次刊于《大般若波罗密多经》各卷各条。）

　　（按《圣宗纪》太平八年六月以韩宁、刘湘充贺宋太后生辰使副。）

　　（李焘《长编》作夷离毕左千牛卫上将军耶律汉宁、少府监刘湘来贺长宁节。韩宁即耶律汉宁，刘湘即曾副耶律汉宁使宋者。）

　　○刘湘造经题记（重熙十一年）

　　（一）重熙十一年岁次壬午五月癸卯朔四日，给事中知涿州军州事刘湘提点书镌。

　　（右记曾屡次刊于《大宝积经》各卷，各刻经人作何济川、王善等。）

　　（二）重熙十六年四月十日忠正军节度使知涿州军州事提点刘湘。

　　（右记刊于《大宝积经》各卷各条，刻经人有吴永、吴极等。）

　　（三）重熙十七年岁次戊子。三月四日。忠正军节度使知涿州军州事刘湘提点书镌。

　　（右记刊于《大宝积经》各卷各条。）

　　（四）重熙十七年四月十三日。忠正军节度使知涿州军州事刘湘提书镌。

　　（右记刊于《大宝积经》第五八卷第一七二条。）

　　○北大王耶律万辛墓志铭（重熙十年）

　　乾覆坤载之中。孕粹灵者风雲之秀。日昭月临之下。产贤杰。者川岳之精。苟非上应台符。下合神契。莫得而降哉。资以兼之。其惟大王乎。王讳万辛。於重熙四年封为北大王。同政事门下平章事。曾祖谐里。夷离堇。父索胡舍利。大王先娶达曷娘子。年十六而夭。生一子。马九。本王府司徒。再娶留女夫人。三十八终。生一子。三部奴。■〈礻丘〉■〈亻侯〉。又娶索胡驸马袅胡公主孙□王西南面都招讨大王何你乙林免之小女中哥。贞顺成风。言容作范。六年内加北大王封为乙林免。生四子。长曰杷八。次陈六。次胡都乎。次散八。大王入仕年月。历官官资。并次於契丹字内。身从居官。骑不息鞍。简策鲜研。重重书内咸传。冠裳赫奕。世世为本郡王。慷慨雄图。优游大国。五百年之嘉合。时应匡扶。四十万之军戎。咸归掌握。西北尊之胤。山河右地之雄。精气巨钟。惟王所诞。莫不粹灵孕贤杰产。惜哉。孝未■〈殸上击下〉於茝陔。志先惊於风树。泰山颓爰知朽壤。梁木坏网复擎天。於重熙十年二月十五日夜疾薨於上京南之私第。年六十九。嗟乎。白日西去。时非再来。妄相阁之深严。入重泉之暝昧。痛此夜之无晓。见终夭之不归。嗣子等咸荷庆灵。用昭义训。抚柩永诀。有识皆悲。以其年十月八日葬於旧郡之丁地。勒铭垂休。以示千古。铭曰。

　　应运生兮符五百。侂雨朝兮昭盛德。养尽孝兮侍竭忠。封为王兮郡有北。天■〈冂外又內〉忱兮气□凌。命不与兮落将星。愁雲布兮徒黯黯。苦雾飞兮自冥冥。朔气移兮成荒土。白日西兮喏岁苦。惟专次第纪功铭。志向贞珉万古。

　　（此碑为阿鲁科尔沁旗昆都公社乌苏伊肯大队乌苏伊肯小队西山出土，高一○二，宽六三公分。一九七六年三月巴林左旗文化馆照原拓片录。此碑有契丹字志文见卷末。）

　　○请祗候郎君以部曲代行奏（重熙十年）

　　南北二王府洎诸部节度使侍卫祗候郎君。皆出族帐。既免与戍边。其祗候事。请亦得以部曲代行。（《辽史兴宗纪》。）

　　○告宋令招怀西夏（重熙十一年）

　　元昊欲归款南朝而未敢。若南朝以优礼怀来之。彼宜洗心自新。（李焘《长编》。）

　　（按《长编考異》云：“《纪闻》称：‘梁適使契丹，契丹之主与言。’又以时间核之，疑或出於萧偕。卒未定指刘六符或萧偕，以存疑。”）

　　○石龟山遵化寺碑（并序  重熙十一年  王寔）

　　□□□□□□□□□□□贝译贻文茂宣於震域□膺贤劫丕□法门□□□□上□心□□□□□之□□□□□□本□□□□□□□□□□□□若乃从规鹫岭。取法鸡园。□归向之□场。廓栖游之胜地。则有石□□□□□□□□□以其□□巨石而□□□□□□□之隅接高阳之境。□之□介距马之滨。南则□梁□之敌疆。北则□□□之□邑。□□□□□泉□□中□□□□□□□□□华□刹无□於青龙近□清幽寺有如於白马□□攸往众圣焉依□形□□□□□□□之未具当寺□有□□比丘□□□□根□植惠炬深融。身居缁素之先。位在伽蓝之长。欲僝功於大殿。遂底□於宏基。□□□□赞道者六□之倡。化缘自广。□□者十善之□。徼福寔繁。发诚云众．越县俗於百里。萃邑社於千人。女或绩以□蚕□以承筐之□男若商而若贾。奉以在橐之资。工□以献能。农辍耕而舍力．妙因天假。信施日增。於是灼灵蔡以涓□。爇名檀而举役。斧斤电□奋筑星陈。土必自择净而□□。材必自擢良而丹刻。彤管霞亘。绀□烟铺。或五彩以飞文。肇严种相。或百宝而合色。□饰睟容。始自景福壬申□□重熙辛巳□□告毕。饶益□深。不惟祐我圣朝。抑亦隆兹像运。然愿一方□最。瞻礼者。罪不坠於三涂。千室庆馀。兴葺者。福□登於二梵。其有叨名□□□诚□□□御帘忽诺微辞。弥惭寡述。■〈扌冓〉崇遐仰。既殊童子之戏沙。刊勒永存。□等仙人之拂石。谨秉笔长□直书铭曰。瑞分竺国。化流震域。像季传法。我佛之力。迹托燕畿。名达宋□。因圆植果。此僧之绩。花木殊绝。泉石异奇。□圣攸赏。彼寺之规。柱础贞固。□□后世。亿劫无坏。斯殿之基。时重熙十一年岁次壬午辛巳四月八日晨时建。（拓本。）

　　○耶律宗政墓志铭（并引  清宁八年  王寔）

　　易曰。观乎天文。以察时变。盖人之生没。系星之吉凶。萧何锺昂宿以佐时。犹书汉牍。张华坼台星而即世。尚纪晋编。况望重天孙。爵崇王国。其来也。旌幢玺授膺时。建於藩维。其逝也。羽葆旂常袝葬。藏于陵寝者。见之於魏国王矣。诚以始其孕ㄏ。非止锺大昂之精。必五纬以集灵。今也收神。非止坼中台之位。乃三辰而致异。史氏之载。不亦宜乎。王讳宗政。字去回。漆水同源。绛河析派。太祖圣元皇帝。出应期运。奄有区宇。显恢大略。创立洪垌。锡羡垂休。於是肇运。太宗武皇帝。大勋克集。令德弥昭。追念连枝。传为来叶。曾祖大辽天授皇帝。本孝武皇帝之犹子。即让国皇帝之长男。寅奉天时。入缵皇统。训谟不朽。胄裔无穷。景宗天赞皇帝。烈祖也。承天皇太后。祖妣也。景宗皇帝生三子。立其长为天辅皇帝。次讳隆庆。初封秦晋国王。赐以铁券。俾示子孙。后赠孝贞皇太叔。烈考也。齐国妃兰陵萧氏。故豳国夫人之女。皇妣也。王即孝贞皇太叔之元子。岐嶷凝姿。瘟文赋性。禀棣华之异质。分桐叶之馀辉。怀德惟宁。为善最乐。开泰三年。圣宗皇帝重弟兄之嫡嗣。嘉伯侄之懿亲。敻越恒仪。优加异教。一命授护国军节度管内观察处置等使。崇禄大夫检校太师。左卫上将军。行河中尹。兼御史大夫。上柱国。特封漆水县开国伯。食邑七百户。五年。以朱骖出■〈世阝〉。既联三事之班。白马协盟。且先二等之爵。拜同政事门下平章事。始封中山郡王。加食邑三百户。食实封一百户。太平元年冬。会行礼册。进阶特进。（二年）夏六月。判武定军节度。奉圣。归化。儒。可汗等州观察处巡检屯田劝农等使。自是凡数岁间。连典巨镇。所至称治。时圣宗厌世。兴宗即位。辛未改元景福。壬申又改元重熙。其年进位开府仪同三司。三年。又改知辽兴军节度平滦营等州观察处置等使。四年。国家以肇膺骏命。始上鸿名。乃眷□源。宜均睿泽。宠膺一字。进封鲁王。所以厚天伦而旌丕绩也。九年。上以国之属籍。非宗中之长。孰能董正之。遂拜大内惕隐。十年。改授诸行宫都部署兼侍中。蝉洁貂温。爰加宠饰。鱼纵鸿遇。允契亨期。十一年冬。车驾幸燕。普徇群情。载加懿号。天地之交感。堂陛由是相高。迁授武宁军节度徐宿等州观察处置等使。行徐州大都督府长史。进封宋王。十四年。兼中书令。判宣徽南院事。十七年。拜枢密使。加食邑二千户。食实封二佰户。仍赐资忠佐理功臣。秩兼风诏。职惣鸿枢。庙堂升六相之前。公室冠七王之上。十九年。就加守太保。改封郑王。加食邑二千户。食实封二百户。非出处为限。将劳逸是均。二十年。为四十万军南大王。兵府浩繁。暂资统领。枢庭宥密。终赖典临。二十一年夏。拜枢密使。册封越国王。又赐保义功臣。二十四年。先皇帝奄促仟游。今主上绍隆神器。是岁乙未。改重熙二十四年为清宁元年。当此之时。虔受付遣密扶承缵负送往事居之节有匡内制外之功。进位守太傅。改封赵国王。又赐翊圣功臣。二年以山陵之毕。京邑是居。既谒见于祖宗。即省巡于方岳。西接管钥。谁其主之。寻判上京留守临潢尹事。册命为魏国王。茅社累分。筠编继锡。倚毗之重。时无与阶。四年冬。加上宝册。召赴阙。复拜大内惕隐。掌属籍事。又赐同德功臣。五年。再判辽兴军节度。平滦营观察处置等使。王至于是镇。例吏畏如神明。民爱如父母。军政戒之而后备。农事劝之而后修。周隐之间。其化大洽。六年。移判武定军节度。奉圣。归化。儒。可汗等州观察处置巡检屯田劝农等使。加食邑二千户。食实封二百户。下车之后。其政如辽兴。六将洽主宗盟。亟趍朝会。永固磐石之业。长开分宝之邦。无何。二竖兴妖。两楹遘梦。以八年三月十二日薨于武定军之署。享年六十。幕吏驰讣于行阙。天子出涕。展家人之礼。辍视朝者五日。翌日。诏赠守太师。太常议行谥曰忠懿。凡赗赙之数。罔不优厚。公族号恸。闻者悲叹。是月。扶护灵柩。权历于州北岭阴之地。卜宅之次。上又遣左散骑常侍知崇义军节度使刘嗣复充敕葬使。申命少府监辽西路钱帛都提点王滋充敕祭使。率从其母宋魏国妃及其弟前判西京留守鲁王宗允襄事暨大鸿胪督丧。即以其年岁次壬寅十月甲戍逆二十七日备卤簿之仪。归葬於乾陵。袝祖宗之寝庙。顺也。先是圣宗皇帝藩戚间。逼王娶妃。王性介特。辞以违卜。不即奉诏。自是不复请婚。以致无子。呜呼。虽有周公之德。而无伯禽之嗣。惜哉。惟王居宗戚之先。处人臣之极。人握枢权也。不以赏罚私於己。出临戎政也。不以威爱纵于心。历事三朝。逮逾四纪。夹辅尽股肱之力。糺合隆骨肉之恩。昔者高阳氏有才子八人。齐圣广渊。明允笃诚。天下之人谓之八凯。高辛氏有才子八人。忠肃共懿。宣慈惠和。天下之人谓之八元。彼十六族者。各谥其本行也。兼而有之者。其惟魏国乎。加以乐慕儒宗。谛信佛果。戚里推其孝悌。部下仰其宽仁。岂期不享遐龄。空遗令范。夫约山河之永者。岂可竹帛传其异功。防陵谷之变者。无若金石勒其茂实。属临远月日。议克贞珉。臣久系扈随。猥当纪述。升鳌头之列。空玷深严。志马鬣之文。莫成温润。俯伏奉诏。谨为铭曰。

　　昔我太祖。创业称皇。漆水源濬。银河派长。暨我太宗。集勋践祚。宝历庆延。瑶图福因。家国既盛。子孙乃昌。继天者帝。焘土者王。爵启铜台。文昭金玺。景宗之孙。太叔之子。失骖出邱。青组临方。歌谣荐洽。声绩弥彰。或践枢庭。或司宗室。兄伯其尊。保传其秩。茅社累分。筠纶继锡。峻职荐更。大邦风易。庙堂协卜。冠十六族。藩阃承资。逾十六□。五纬集灵。乃知其生。三辰告变。乃知其倾。棣华异质。桐叶馀辉。昨赏其茂。今叹其萎。岩岩绿山。可跻可攀。陪陵筮宅。在其间兮。磊磊白石。载刊载勒。附柩铭勋。在其侧兮。亿万斯年。陵谷或迁。来者有识。知王贤兮。

　　乡贡进士李敷书。（抄本。）

　　（文前原题“大契丹国故资忠佐理保义翊圣同德功臣武宁军节度徐宿等州观察处置等使、开府仪同三司捡校太师守傅兼中书令行徐州大都督府长史判武定军节度奉圣归化儒可汗等州观察处置巡检屯田劝农等使、上柱国魏国王食邑一万八千户食实封一千八百户、赠守太师谥忠懿漆水郡耶律王墓志铭并引”一百二十四字。）

　　（又“翰林学士中散大夫中书舍人史馆修撰上骑都尉太原县开国子食邑五百户赐紫金鱼袋王实奉敕撰”二十二字。）

　　志文四十七行，行四十七字。志盖题故“魏国大王墓志铭记”，篆书三行九字；上刻十二生肖，四角彫牡丹花，间以缠枝花纹带。

　　（原石于一九六七年出土于北镇龙岗。现仍存原地。辽宁省博物馆藏有拓文。初据姚义田同志抄本录，又经朱子方同志校正者。不久。博物馆将有拓影公布。文内“太平元年冬……进阶特进”，下接“夏门月”，应有脱文，为二年、三年、四年事迹。姑增“二年”两字，备查。）

　　○龚湜造经题记（重熙十二年）

　　（一）重熙十二年岁次癸未八月日。右谏议大夫知涿州军州事龚湜提点书镌。（背）吴极

　　（右记刊於《大宝积经》二四卷七二条。又二五卷七五条、二六卷七八条无“岁次癸未”四字，“吴极”二字，馀全同。三○卷九○条作“九月日”，馀同二五卷七五条。二一卷六三条作“八月十五日”、二三卷六条、二二卷六六条并作“八月日”，二九卷七条作“九月”，馀并全同。）

　　（二）重熙十二年八月二十日。右谏议大夫知涿州军州事龚湜提点书镌。

　　（右记刊于《大宝积经》三二卷九六条。又三一卷九三条全同，惟“八月二十日”作“八月日”。三四卷一○二条作“重熙十三年九月二十三日”，馀全同。三九卷一一九条无年月日，馀全同。三六卷一○九条作“重熙十三年九月日□□□□□□□□□□知涿州军州事龚湜提点书镌”。四○卷一二二条、三七卷一一二条、三八卷一一六条并作“九月日”，馀全同。三五卷一○六条作“九月十六日”，馀全同。）

　　○罗汉院八大灵塔记（重熙十三年  张轮翼）

　　金枝联七叶之荣。宝位禅千龄之运。谨按内典云。初地修一无数劫。受华报果。为自在□今我皇帝是也。恒怀宵旰。肯■〈扌冓〉灵祠。系玉毫尊。恢八万四千定慧之力。继金轮。职威尘。数万类束手而降。威加海表既如彼。恢张佛刹又若此。文武贤辅。各代天行化。运掌上之奇兵。辅国济民。利域中之邦本。夫如是。黔首知力。白足荷恩。契经以尘合沙界。堪为如来法器也。地有胜境。贤圣栖神。即罗汉院者矣。控■〈目上廾下〉俗一字之镇。枕蓟壤两川之心。沃土宜禾。居民则逸。壮千里侯甸之风。观万仞崆峒之气。以谓招提旧制。像运仍全。三十七品教□流风。百五十成绍佛迹。沙门首座诵法华经绍凝。行超俗表。道冠权门。斩结使之魔军。断烦恼之钓饵。良器□现。神受能人。塔主法清者哉。定心顿悟。识性宿習於□院。坤旺之方。涌窣堵凌雲之势。长远而久受勤苦。四祀能成。暂时而一托良能。九层俄就。揆□建事白众议曰。佛法付与国□大臣。今则特仗当仁。遽成胜■〈既上木下〉。爰合□主为都维郍左班殿直。银青崇禄大夫。检校太子宾客兼殿中侍御史骁骑尉商麴铁烟火都监齐为戴恩□独义□乡闾。恒包报国之衷。若兢履薄。深悟忘筌之旨。如救头燃。叹戏沙成佛之因。化悭火生莲之果。宀遇班输。磨砌神工。配鬼迹相参。宏壮孤标。严像与崇陵斗矗。心地观经云。释迦在祗园演法之初。此八大宝塔。一切相貌。现金色光明中。佛为母於忉利天说经已化三道宝阶下阎浮时。今来修崇过去瑞相法清与天水。赴文遂於开泰大师处。请到遗留佛舍利数十尊。用七宝石函。葬塔基下。乃与纠首陈寿邑证□澄等。教化有缘。市肆村落。各赍润已。同办利他。十寻之峻躅方成。装严贤劫。三级之危檐回起。遥拟帝幢。菱花鉴善恶於四隅。宝盖淡炎凉於九有。文楣接汉。而柱倚天。风簧杂千变铃声。帝妃一唱。雲盘九霄甘露。天雨四花。龙龛会尘沙佛加持。仙路凑三界天作礼。金珠亘晴朗之日。洞瞰乾坤。宝铃喧静夜之风。峥嵘宇宙。由旬半甲。利益颇同。大事既完。迩遐波委。礼此塔者。无冤不解。有恨皆销。聋者善听而归。瞽者善视而去。具贪爱者。顿生厌离。被无明者。速得解脱。尘沾出地狱之门。影覆入菩提之室。蓟门太师。六条布政。知稼穑之艰难。五马争鞭。诀孤虚於向背。上佐员外。剑舞松窗。定有冲星之气。锋挥文阵。用□夺桂之名。如是则语其功德。皆生梵辅之宫。睹彼基垌。并入摩尼之殿。勒文刊石。用始显终。太原□轮翼以□□朝省。若作酒醴。乃奉命监造麴蘖届此。遇塔新建蒇事。经圆维那邑司塔主等书请撰录。难拒众情。不得已而但述之尔。轮翼春秋八十有一纪。万法而无□末□□□□□聊志岁月□□□□重熙十三年。岁次甲申四月壬辰朔八日丙时建。（拓本。）

　　○自陈（刘三嘏）

　　虽惭涔勺赴沧溟。仰诉丹衷不为名。寅分星辰将降祸。祸，缪引作割。兑方疆寓即交兵。春秋大义惟观衅。王者雄师但有征。救得燕民归旧主。免於戎虏。戎虏，缪引作通问。自称兄。（《儒林公议》下。）

　　○石函记（重熙十四年）

　　前乡贡进士杜文□邑□三□妻李一民□□家女郭文谏。千人邑□元是白州府郭家寨生。重熙十四年闰五月九日造□。

　　（一九五四年石函出土於内蒙古宁城县武官营子村北。顶石背面有墨书字迹六行。原文如右。）

　　○王泽妻李氏墓志铭（并序  重熙十四年  王泽）

　　夫人姓李氏。其先陇西人也。故燕京留守家令使左奉宸讳鉴之女也。祖之门阀世德。则家令府君家之志文□□矣。夫人辩慧之能。实惟宿种。礼训之事。豁若生知。芳香愈蔼於兰仪。丰絜宜司於□□適移□□□心出嫔庆闳。昭昭然。柔明贲於一门。雍睦洽於九族。厚夫妇之和。无返掌跬步之閒。■〈夫夫〉□□颜奉舅姑之孝。虽烦暑凛寒之极。略无怠色。洎予登贡版。仕缨生贵。人茂华族。盖夫人内助之所致也。属重熙五祀。翠华临幸於雄燕。今主上授予带□车之资。掌都宣之职。特封陇西郡君。从夫荫也。赐以冠帔。旌妇礼也。夫人慈爱宜□□□纯植性□習之愿。近於佛乘。净信三归。坚全五戒。清旦每勤於焚祝。常时惟切於诵□□□延景祐□遐□岂□辖促御童箓无佂。彩羽翻空。遽析于飞之凤。菱花委照。旋悲孤舞之鸾。□□重熙十二年夏六月一日□□薨於燕京永平坊之私第。春秋五十有三。呜呼。予既尤锺乎令善。尔胡不与其□□所悲者。夫荣两省。年华不得偕其老。所痛者。子有■〈霍上又下〉珠。孝敬不得尽其养。永诀如宾之敬。难寻何恃之恩。自尔将俟吉期。权封平隧。端灵龟而爰卜。□岁月告通。俾青鸟以载占。岗原入相。以重熙十四年岁次乙酉十月癸丑朔十二日甲子。葬於燕京宛平县太平乡万合里。袝先茔之壬穴。礼也。有子二人。并登进士科。长曰纪。前知延庆宫提辖。次曰纲。枢密直学士。行中书舍人兼都丞旨。例以誉甲辰□望先伟器。適翻逸翰。兄则始渐於鸿磐。宏鼓怒■〈髟上耆下〉。弟则峻阶於龙木。并悬■〈亻隽〉望。□则远图。有女三人。长法微。出家。受具戒。讲传经律。次適三班判官郑涛。次崇辩。亦出家。诵全部莲经。習讲经律。孙男宜孙。顺孙。麟哥。孙女遇哥。眷哥。诏哥。都哥。皆承令胤。当大吾门。今则繐幄云布。萏灵具陈。黄壤无闻。恨永藏於馀熊。白珉至礭。庶不泯於徽音。谨为铭曰。

　　启吉壤兮卜青鸟。诉昊天兮叩诸孤。徽音寂兮翠幄。贞魄瘗兮黄垆。举族痛兮号慕。行路咽兮悲吁。周身兮棺郭。备物兮涂刍。风萧萧兮烟靡靡。霜粘箨兮冰生水。得魂何处袝先茔。太平乡兮万合里。（拓本。）

　　（志文前题“故陇西郡夫人李氏墓志并铭”十二字。）

　　（又“夫大中大夫行给事中知涿州军州事兼管内巡检安抚屯田劝农等使上柱国开国侯赐紫金鱼袋王泽撰”四十二字。）

　　○喜雨歌（重熙十五年）

　　何以苏我。上天降雨。谁其抚我。杨公为主。（《辽史》八九《杨佶传》。）

　　（按杨公即谓杨佶。）

　　○释迦佛舍利塔记（重熙十六年）

　　维大契丹国兴中府重熙十五年丙戍岁十一月丁丑朔。十六日壬辰。起手铸。次年四月乙巳朔八日壬子午时葬释迦佛舍利记。（拓本。）

　　（《满洲金石志外编》，有结款作“塔主僧觉花岛海雲寺业律沙门志全”，与《承德府志》所记同。）

　　○蓟州沽渔山寺碑铭（重熙十七年）

　　粤若三无数劫历修持。新新作佛。千百亿身化沉沦。登登入灭。由去圣之尚远。惟馀荫以□绵。迨金人之符梦。示白马以北因。来自西方。流通东土。精蓝互建。秘典代崇者焉。遘我国家之业开雄盛。运启熙隆。宏拓土疆。亘恢寓绵尚武州境邻都府里萃山坊。朽塔古蓝。比连远近。要津义■〈秋上瓦下〉。望楼纵横。沽渔山院者。自统和纪历二十有八载。苾刍释义讪创建也。峰峦峭拔。岫■〈山晃〉崄巘。豺踞虎伏。烟霾雾翳。荆榛繁萃。毒虿不通。林麓耸稠。鸷雄难越。茅茨之剪何托。芜秽之治靡依。师乃顾此神明之■〈山奥〉。揆乎爽■〈山岂〉之基。以慈悲力。化清信心。山东山西。将相之胄。非鹿非麋。不畋之客。雲屯至止。雷动鸠工。绳墨雨纷。斧斤星闪。沸宣不日。檐庑悉成。巍峨前殿。释像百宝壮严。掩映后堂。慈氏壁千金缕细。南峰突兀。蹬道凌雲。上建无垢净光塔。耸馀百尺。飞级数层。疑多宝佛涌见虚空。讶阿育王建於怱岭。内藏则实我当院之众。自运斧斤时建立也。经律三学之内典。皆悉备矣。方室团菴。稠连四合。坐禅行道。不舍六时。上堂下化。永止寄安。常不下三五十众。久矣。迩后采亭村创建起下院。成办得殿堂佛事圆满。燕山村亦起建到下院。成办及少许佛事。亶利根植福之庭。诚善氏致供之所。常为归敬。久利含灵。逮至重熙纪号十有七岁。悦乃继父兄之良果。■〈扌冓〉院舍之善邻。辍功勤於旬浃。舍缗镪於万千。特建六门陁罗尼幢一座。霜锋剡翠。健笔轜文。众鬼神威力加持。诸佛法慈悲护念。尘沾影覆。揔得生天。水浴风飘。皆能灭罪。利养无阙。瞻仰有归。难弭清芬。因征斐述。其铭曰。

　　巍巍碧峤。幽燕之■〈阝奥〉。居多名释。行菩萨道。岌岌雲岩。翳是精蓝。宿殖檀那。常近礼瞻。宝幢高广。金铃振响。陁罗密言。咸归敬仰。亲仁田氏。院之基蒂。万祀千龄。良缘勿替。（民国《蓟县志》九。）

　　○魏永造经题记（重熙十八年）

　　重熙十八年九月九日。彰信军节度使守左监门卫上将军知涿州军州事提点魏永。

　　（右纪刊于《大宝积经》各卷各条。“提点魏永”亦作“魏永提点书镌”，或“魏永提点”，馀并同。）

　　○萧昌顺造经题记（重熙二十年）

　　（一）重熙二十年四月十日。归义军节度使知涿州军州事提点萧昌顺。吴极

　　（右记刊于《大宝积经》七六卷二一七条。）

　　（二）重熙二十年四月十五日。归义军节度使知涿州军州事萧昌顺提点书镌

　　（右记刊于□□□《富楼那会》第十之一第七七卷二二一条。）

　　○房山北郑村石函记（重熙二十年）

　　重熙二十年岁次辛卯三月壬子朔二十五日丙子午时葬讫。（拓本。）

　　○建舍利塔记（重熙二十年）

　　大契丹国燕京东蓟州渔阳三河两邑人等。维重熙二十年三月壬子朔二十日续建磊到舍利塔一座。内藏石匣并诸■〈番去〉供养。谨录渔阳郎中郑邑人如后。（民国《三河县志》十二《石刻》。）

　　○拜惕隐戒族人文（重熙二十二年  耶律义先）

　　国家三父房。最为贵族。凡天下风化之所自出。不孝不义。虽小不可为。（《辽史百官志》一。）

　　（按《辽史》卷九○本传所载略异，似是节录之文。别著如左：）

　　（“国中三父房，皆帝之昆弟，不孝不义，尤不可为。”）

　　○萧惟忠造经题记（重熙二十二年）

　　重熙二十二年四月十六日终。广州防御使银青崇禄大夫检校司徒知涿州军州事萧惟忠提点。

　　（右记刊于《大宝积经》九○卷二五四条。又八九卷二五二条，年月日官衔全同，惟无“终”字。同经八五卷二四二条无年月，官衔全同，末有“僧资”二字。九五卷二六三条无年月，官衔全同，“提点”下有“书镌”二字。）

　　（九一卷二五六条作“……□禄大人检校司徒知永泰军诸军州事萧惟忠提点书镌”。永泰军为涿州。）

　　○王泽墓志铭（并序  重熙二十二年  王纲）

　　纲恭闻学富乎盛文。志惇乎盛德。器成乎盛业。身享乎盛名。其来也。际熙宸。摅伟量。步骤华涂。赞襄丕御。昭然焕然。君善偁而臣功著。其往也。贻懿范。蔼清芬。晔煜良史。绵联景彝。广矣大矣。勋阀高而庆嗣长。盖知乎世挺其人。时推厥美者哉。则见之於我亡考太师矣。谨案家谱。其先■〈琅阝〉琊人也。弈■〈茺上木下〉居燕。号为著族。轮菌建□。本大枝繁。告永洪河。流长派远。父之曾祖讳嗣。不仕而殁。祖讳让。燕京染院使。烈考讳英。燕京染院使。爵秩庸行。铭碣俱存。庙众宗骈。更不复录。父公讳泽。霑新。圣宗皇帝之赐字也。体貌杰秀。襟灵坦夷。履行可以津时。文章可以华国。好於为善。乐在知书。马氏五常。指最良之□。□堂十哲。有睹奥之偁。性生禀於纯慈。志幼闻於奇閒。以开泰七年登进士第。释褐。授秘书省校书郎。次除营州军事判官□□评理宥地试难。宣充枢密院令史。太平五年。迁吏房令史。权主事。进士隶院职。自父之始也。七年。出为武定军节度判官。当年宣召授都官员外郎。充史馆修撰。与故翰林学士丞旨陈公邈同典是职。左言右动。直笔而记。使圣代图□□□同风。或衎燕高张。宸题颁谕。承命轜藻。多中旨焉。兼权大理少卿。次改除析津判官。时幽蓟民馑。寇盗繁滋。狱就□详□蠲极宪。宽恤为念。士人推之。次授彰国军节节副使。玉帐参谋。金城流颂。前后两督鹾务。膏奋无润。常调之外□缗二万。重熙五禩。今主上眷燕民之系望。法驭亲幸。父以勣蕴饶羡。求赏来觐。属以纲御帘唱第。非常遭遇。几微之务。久难乎□。宣授父公枢密副都丞旨。加卫尉少卿。未逾旬。浃渥霈稠。重超授都丞旨夏州观察使。妣夫人冠帔邑号。并而授之。噫。父子□荣。室家咸庆。乡闾改观。朝野钦风。公比岁之间。揔斯剧要。以忠贞为己任。以慎密含天宪。私庭休沐。顾温树以宁论。敌□□修。奉使华而惟谨。六年。充贺南朝正旦副使。劳旋复职。数月以本官知顺州军事。下车求瘼。来暮兴讴。解印合符。去□□望□国朝。念析津之壤。迩在浚之郊。兵戎冠天下之雄。与赋当域中之半。跨浩穰於三辅。据会要於万邦。形胜之方。非□□处。乃命□储两尹绾留。权脊栋全能俾膺簉莅。加给事中。知副留守事。琐闱夕拜。锦里昼行。棠讼赞清。芝恩荐被。改授□□行宫都部署司事。知详覆院事。□尧旌采善。唐彀收贤。当遐儒宗。付以文柄。奉诏与故散骑常侍张公渥。考试析津□□。门无私请。路辟至公。镜静而妍丑分。衡正而低昂绝。方膺朝奖。俄遘家艰。丁母忧。公之先母李氏。盛年蚤逝。继亲仇氏。慕崇觉行。落发为尼。公伏腊给供。既丰且腆。痛其沦谢。哀至乎恸。斋缞被体。金革夺情。起复前职。又以失俪缠悲。悼亡轸念。夫人李氏。贞柔迪喆。慈顺凝猷。善积有馀。年曷不永。父愿违偕老。恨匪同涂。顾鸾影以虽孤。喜螽羽而且盛。十四年知涿州军州事。一襦五袴。变督亢之民熙。十乘双旌。董医巫之戎肃。超授广德军节度使。父公素重佛乘。淡於权利。尝曰徒以翰墨□兹节钺。顾器名之颇重。念龄算之已高。服廪兼充。子孙俱显。政之不致。事复何求。私恳然深。□朝沦未允。期载。移镇奉陵军节度使。方新视理。遽遂及瓜。迩后於金台私第。终日燕居。其心晏如也。自夫人疾殁。迨越十稔。继室无从。杜门不仕。惟与们侣定为善交。研达性相之宗。薰练戒慧之体。间年。看法华经千三百馀部。每日持陁罗尼数十本。全藏教部。读览未竟。□□□财。则欢喜布施。闻胜利则精进修行。由至辛劬。恙生腠理。胡上池而无验。倏藏壑以兴嗟。无何。於重熙二十二年二月二十四日初夜。礼诵云毕。更衣定枕。肖常寤寐。少顷。视之。风眩微作。如眠如酩。无苦无恼。姻属省视之际。圣焚咒护之间。神色不渝。奄然而谢。次夕。薨於本第之正寝。享年六十有五。呜呼哀哉。仕裾闻之而挥涕。邻杵感之而辍春。龟筮涓臧。岁月书吉。遣车□具。丰约中规。即以其年四月二十二日辛卯乙时。启故夫人之茔域。从合袝焉。礼也。父昆季五人。父即长也。次惟善在班祇候。早逝。次清。西头供奉官。次滋。登进士第。右司郎中史馆修撰。次润。析津府文学。恭睦咸敦。廉能互著。有子二人。皆进士登第。长曰纪。上京留守推官。次曰纲。前任翰林学士。见任尚书兵部侍郎兼秘书监。或政事忝宾筵之画。或辞笔尘翰苑之荣。且非韦氏双珠。俱昧特达之价。敢类荀家二玉。素微温润之偁。閈闳夙继於友和。器宇终图於远大。自闻凶讣。益竭孝诚。见星而行。望乡而哭。仰昊天之无答。棘痛何深。伤远日之有期。荼毒是切。有女三人。长法微。讲大小乘经律。次適度支判官郑涛。次崇辩。亦讲大小乘经律。更有一儿一女。俱幼亡不齿。孙男三人。长曰齐荀。次曰顺孙。纲之子。次曰麟哥。纪子。孙女七人。遇哥。眷哥。诏哥。（纲女。）次曰都哥。（纪女。）次曰计相。贡哥。（纲女。）次曰上哥。（纪女。）重孙一人。小名曾孙。（长孙齐荀子。）此皆繄父公之馀祐。承父公之阴德。王氏高门之贵。臧孙有后之征。莫之与京。于斯为盛。於戏。父公之德行。父公之文学。父公之政事。父公之识度。咸臻其妙。人畴敢伦。临事而至直至平。行已而无玷无咎。诚为长者。其实吉人。才逾耶顺之年。遽达身退之道。宜膺福善。奚谓歼良。子产云亡。遗爱动宣尼之泣。陈寔既殁。高行见蔡邕之铭。今诸孤等方在哀迷。思求论■〈讠巽〉。谓纲曰。若以编修行状。请托词人。况摭□□难周。虑加浮而取议。汝虽居丧制。不合文言。奈庭训久亲。家猷备悉。宜恭志於盛烈。俾垂信於大年。可谓孝乎。寔为□矣。□难遵礼让。少抒哀情。搦笔挥涕。强写岵瞻之思。攻珉镂德。庶过陵易之期。铭曰。

　　□□□□受天正气。度量恢弘．机神渊邃。才大掇科。德高履位。芳扬阀阅。辉映图史。一门遭遇。两朝任使。□□□□里居节制。子孙永昌。功名已遂。尽孝尽忠。知足知止。谛重释闳。燕居私第。戒肃劬心。保顺亏理。□□□□人生到此。灵龟告臧。青岛兆利。卤簿钤袭。笳箫鼓吹。远日增怀。号天几悴。曰儿曰女。或兄或弟。□□□□□□□感疾终兮问何辰。重熙年兮癸巳岁。启袝葬兮在何原。太平乡兮万合里。□□□□□□□□□□声哽咽兮桑乾水。玄堂一闭兮松贾萧萧。亘代绵龄兮芳猷不坠。

　　大契丹国重熙贰拾年岁次癸巳四月庚午朔贰拾贰日辛卯乙时记。拓本。

　　○附王氏世系表如次：

                                                              嗣
                                                              │
                                                              │
                                                              让
                                                        院燕  │
                                                        使京  │
                                                          染  │
                                                              │
                                                              英
                                                        院燕  │
                                                        使京  │
                                                          染  │
                                                              │
                ──┬──┬──┬──┬───────────┤
                    润    滋    清    惟                      │
                析    进    西    在  善                      泽
                津    士    头    班                    字圣  │
                府    史    供    祗                    霑宗  │
                文    馆    奉    候                    新赐  │
                学    修撰  官                                │
                    ──┬─┬─┬───┬──────────┤
                        三  次  长      纲                    纪
                      出女  女出女      │                    │
                      家号  適家        │                    │
                      崇    郑号        │                    │
                      辩    涛法        │                    │
                              微        │                    │
                                        │                    │
                ┬─┬─┬─┬─┬─┬─┤                    │
                贡  纪  诏  春  遇  顺  齐                    │
                哥  相  哥  哥  哥  孙  荀            ┬─┬─┤
                   (女)(女)(女)(女)     │            上  都  安
                                        │            哥  哥  裔
                                        曾           (女)(女)(麟哥)
                                        孙                    │
                                        ─┬─┬─┬──┬──┤
                                          三  次  长   慥   遃
                                        俱女出女出女内    郑
                                        出、家  家  供    州
                                        家四赐  赐  奉    防
                                          女德  紫  祗    御
                                          、号  衣  候    使
                                          五
                                          女
                                          、
                                          六
                                          女

　　（志题“故奉陵军节度怀州管内观察处置等使金紫崇禄大夫检校太尉使持节怀州诸军事怀州刺史兼御史大夫上柱国琅琊郡开国侯食邑二千户食实封贰佰户王公墓志铭并序”七十字。）

　　（又“嗣子正议大夫尚书兵部侍郎知制诰兼秘书监上柱国■〈琅阝〉琊郡开国侯食邑一千六百户食实封壹百陆拾户赐紫金鱼袋纲撰”五十字。）

　　（一九七○年十月出土於北京丰台镇清洁队后身。）

　　〔按《辽史兴宗纪》：重熙五年十二月以耶律祥、张素民、耶律甫、王泽等充贺宋生辰正旦使副。《长编》有卫尉卿王泽来贺正旦，即此事。又重熙十九年十一月，（出）翰林学士王纲（为）泽州刺史。（坐与社防、韩知白等檀给进士堂帖。见《杨绩传》。）〕

　　〔《兴宗纪》重熙七年十一月，以耶律元方、张泥使宋贺生辰。《长编》作耶律九方、张渥来使，本志有王泽与张渥主试析津，知“泥”应是“渥”字之误。〕

　　（朱子方同志由旅顺博物馆抄来《王安裔墓志》。志称安裔祖讳泽，父讳纪，疾终于西京府少尹。公子立。安裔卒于大安三年，年四十七岁。计生于重熙十年。王泽殁於二十二年。安裔年十二，志未有言有兄，则安裔即本志之麟哥也。）

　　○杨皙造经题记（重熙二十四年）

　　（一）维重熙二十四年四月三日。正议大夫尚书吏部侍郎知涿军州军事杨皙提点书镌。

　　（右记刊于《大宝积经》一○七卷二八七条。）

　　（二）正议大夫尚书吏部侍郎知涿州军州事。兼管内巡检安抚屯田劝农等使上柱国洪农郡开国公食邑三千户食实封参伯户赐紫金鱼袋杨皙提点书镌。王诠书。吴世景镌。

　　（右记刊于《大宝积经》一○三卷二七九条。另条一○一卷二七五条与此同，惟“检”作“捡”，无王诠以下七字。第一○二卷七七条作“正议大夫尚书吏部侍郎知涿州军州事杨皙提点书镌。王诠书。吴景”。又一○四卷二八四条有“吴极”。）

　　（三）重熙二十四年四月三日。正议大夫尚书吏部侍郎知涿州军州事。兼管内巡检安抚屯田劝农等使上柱国洪农郡开国公食邑□□户实封参伯户杨皙提点书镌。吴永。

　　（右记刊于《大宝积经》一○九卷二九二条。另《大宝积经》一一零卷二九四条与此同。惟作“四月日”。又一一一卷二九七条作“四月二十二日”，“实封参伯户”下有“赐紫金鱼袋”五字，无“吴永”有“邵”字，并有“王诠书僧法资镌”七字。）

　　（四）维重熙二十四年三月二十八日。正议大夫尚书吏部侍郎知涿州军州事赐紫金鱼袋杨哲提点。

　　（右记刊于《大宝积经》一○五卷二八三条。又同经九九卷二六九条作“三月二十三日”，“{析口}”作“皙”。）

　　○和兴宗诗二首（重熙  沙门海山）

　　为愧荒疏不敢吟。不吟恐忤帝王心。本吟出世不吟意。以此来批见过深。

　　天子天才已善吟。那堪二相更同心。直饶万国犹难敌。一智宁当三智深。（《辽东行部志》。）
　　（按《辽东行部志》称：“二相，谓杜令公、刘侍中也。”检《辽史》兴宗朝诸臣，称杜令公者，当是杜防，卷八六《本传》：“重熙九年，夏人侵宋，宋遣郭桢来告，请与夏和。上命防使夏解之，如约罢兵，各归侵地，拜参知政事。韩绍芳、刘六符忌之，防待以诚。十二年，绍芳等罢，愈见信任。”刘六符，即刘侍中也。卷八六本传称其“与参知政事杜防有隙，防以六符尝受宋赂，白其事，出为长宁军节度使。”检此诗意，似在未出六符之前。）

　　○天安节题松鹤图（沙门海山）

　　千载鹤栖万岁松。霜翎一点碧枝中。四时有变此无变。愿与吾皇圣寿同。（《辽东行部志》。）
　　（按《辽史道宗纪》：“清宁元年十月丁亥，有司请以帝生日为天安节，从之。”此天安节，即道宗生日。特未知为何年。）

　　（检《辽东行部志》称：自重熙十七年，离去海岛，住持缙雲山云云。则此诗之作，似在缙雲山时。）

　　○上兴宗谏滥赏书（马保忠）

　　罚当罪。赏当功。有国之令典也。积薪之言。汲黯叹之。斜封之滥。至唐而极。国家起自朔北。奄有幽燕。量才授官。人始称职。今臣下豢养。承平无勋可陟。宜且序进之。（《契丹国志》八。）

　　○上皇帝书（马保忠）

　　强天下者儒道。弱天下者吏道。今之授官。大率吏而不儒。崇儒道则乡党之行修。修德行则冠冕之绪崇。自今其有非圣帝明王孔孟圣贤之教者。望下明诏痛禁绝之。（《契丹国志》十九。）

　　○三宝感应要略录序（释非  浊）

　　盖三宝感应要略录者。灵像感应以为佛宝。尊经感应以为法宝。菩萨感应以为僧宝。良是浊世末代目足。断恶修善规模也。夫信为道源功德之聚。行为要录解脱之基。道达三千。劝励后信。教被百亿。开示像迹。今略表其肝要。粗叙奇瑞。此缘若堕。将来无据。简以三聚。分为三卷。令其易见矣。

　　（此文据《三宝感应要略录》，《录》无年月。撰人非浊为兴宗、道宗时高僧，殁於清宁九年，姑附录於此。）

　　○三宝感应要略录偈（释非  浊）

　　已依集录及口传。略录三宝感应录。乃至见闻赞毁者。同蒙利益出生死。释迦如来末法中。一闻三宝生少信。三世罪障尽消除。当生必见诸贤众。愿录感应诸功德。回施法界诸有情。今获胜生增福惠。同证广大三菩提。

　　（右偈亦录自《三宝感应要略录》。）

　　○创建佛顶尊胜陁罗尼经幢记（重熙  姚君建）

　　观夫觉皇之垂制也。□□□□□□□□□一真性舍生输王之宝位绍菩□之道□□降生履一百四十六功德大□□□□□万四千之法门□□五宗□□论者是四□持也。理无不情。义无不□。开天堂之路。闭地狱之门。□刀山。平北海。成三□□□□□□□之□□□□□□法无虚□□□宝塔。置高幢。或□□□畜生。或蚁虫蝼蚁。或耳闻目眩。或影覆尘沾。皆□律天宫潜依□□□□□□妙喜世界受大胜乐。离一切適六时。闻不退之田。三令授无生之果。洎乎商周。现虹贯日之□。（以上西北面）金人己未罽宾和尚。访道于流沙。文殊菩萨垂真于□□不期会面共岁不期於此□神州□□。无时不稔。有害自消。内悬进善之族。外散受降之垒。皆凭佛用福圣。伏维我大契丹国昭孝皇帝。恩盘日月。泽浸乾坤。伏维□□□主大王擎天□□柱。驾海虹梁。爱分河岳之上虚。俾付瓜年之重任。出将入相。令望体於周公。义狱援刑。权制□□於伊尹。伏维州牧使君。千里分福。□天播德。竹马通少大之敬。蒲鞭存宽厚之诚。至烛□□□明明若三秋之月。情澜激漕已汪汪如万顷之波。伏维县宰。百里置风。一同布政。弹瑟彰清扬之风。载星表□王之节。潘花影里。政科洽於駈鸡。楮柳阴中。治不闻於喧□。伏维上党郡都维郍邑众等。识洞三隅。□□九哲。德惟天纵。道本生知。竖仁山。战意马。早明三世之无。备□四生之始。乃知或鞠土筵僧。或布金买地。无忧主建塔遍诸沙界。优填王筑□土彼尘劳此□追穷前因。恩求后报。世□□有力知澶郍雾集信□之氏女方力雄富行愿玄□乃就□□西隅崆峒东界前□□□□□□□□侧群山侵□杨雍伯种（以上北面）抄本。

　　（右记镌于丰润县车轴山寿峰寺石幢。幢原七层。今存五层，成八角形，右文见于第三层之西北、北面。东北面已漫泐不能辨认，在第四层刻有“为皇帝皇后万岁□□大王千秋特建小佛陀罗尼经□□□宝幢记”）。

　　（检《辽史兴宗纪》重熙元年十一月己卯，群臣上皇帝尊号曰“文武仁圣昭孝皇帝”，十一年十一月丁亥加上尊号曰“聪文圣武英略神功睿哲仁孝皇帝”此称“昭孝皇帝”，应在元年十一月至十一年十一月之间。）

　　○石匣记（残文重熙）

　　卢龙军行军司马兼州阵使光禄大夫检校□之志铭。圣□□□菩萨。奉为昭孝皇帝皇后万主。

　　〔民国《蓟县志》卷九《石刻》记：“清光绪甲午年四月上旬，四区大掠马庄修筑庙墙。发现石匣一盒。内有书二本，已烂；黄白磁碟八，碎其一；红紫钵二；古钱数十枚。石匣字多而晰，后因村民多磨刀锄，近已磨去大半，侧面可辨识者（如上文）。按宋哲宗谥昭孝。惟彼时蓟入契丹已数十年，而埋藏物志不应用宋年号。宋之前后於‘昭孝’者，待考於史。庙后殿有石幢，下半截高三尺，刻佛像一，字系两朝对照。时为辽乾统九年。上半截在庙后菜园井旁挡水，已光无一字。辽乾统九年，即宋徽宗建中靖国九年也。”“昭孝皇帝”为辽兴宗。所称“两朝对照”之字，似是契丹文和汉文，惜已泯灭无征。〕

　　●卷八

　　○涿州超化寺诵法华经沙门法慈修建实录（清宁二年  刘师民）

　　夫汉□而下。像教绵兴。凡都城郡邑。山野林泉。地或有可者。皆以□□□聚缁侣而为修習之所。案地志。燕南良乡县黄山之阳。有古院曰□□。境□一川。地吞百顷。东西分野。敻连於荆□□槽南□□□远□於灌山花壁。历载颇深。遗垧靡具。廓宇圮毁。垣墉废倾。避风雨□湿。备行住坐卧之处。则杳无观矣。逮重熙十祀。有瓦井村邑人王文正三十馀众。特以兹院。施於■郡。超化招提。为上院之备也。乃有纲首沙门守能等。愍此荒秽。遂於当寺僧腊间。擢大有□□者主焉。众谓我师行望素高。寻以请不果辞让。是往往持□后。克殚己力。善化他财。得一钱一饭之费。曾不自给。止以□□□□常□□□特於正面建慈氏堂一坐。三间四椽。赤白结□□□□□□人七菩萨并已了毕。西位盖僧堂一坐。三间四椽。□□□□□□□二十坐。定光佛舍利塔一所。三檐八角。内收藏□□□□□□到□□果木二千馀根。开科出堪佃□□□□□□□□□□言小小幹□。不克尽书。噫。法之於世。有衰有盛。必因□□□□□之行世。有废有兴。必因人而主也。主是院者。非我师□□□於□□良缘告毕。思志其功。以师民乡人也。少小好□。□以见托。无克让退。因述鄙词。清宁二年。（拓本。）

　　○萧维平造经题记（清宁二年）

　　（一）维清宁二年秋八月二十一日。安国军节度使。金紫崇禄大夫检校太师左领军卫上将军。知涿州军州事开国公萧惟平提点。高准书。何闰镌。

　　（右记刊于《大宝积经》第一一五卷第三○七条。）

　　（二）安国军节度使金紫崇禄大夫检校太师左领军卫上将军。知涿州军州事开国公萧惟平提点书镌。讲经论沙门季香校勘碑。李慎言书。

　　（右记刊《大宝积经》第一一二卷第三○○条。）

　　（三）清宁二年九月九日。安国军节度使金紫崇禄大夫检校太师左领军卫上将军。知涿州军州事萧惟平提点书镌。讲经论沙门季香校勘。王诠书。吴世保。

　　（右记刊于《大宝积经》第一一九卷第三一九条。）

　　（四）清宁二年九月十一日。安国军节度使金紫崇禄大夫检校太师左领军卫上将军。知涿州军州事开国公萧惟平提点书镌。讲经论沙门季香校勘。李慎言书。邵。

　　（右记刊于《大宝积经》第一一三卷第三○三条。别第一一四卷第三○五条题记与此全同。惟系九月十日，无“李慎言书邵”五字。邵应是镌刻人之姓。）

　　（五）清宁二年九月十八日。安国军节度使金紫金禄大夫检校太师左领军卫上将军。知涿州军州事开国公萧惟平提点。讲经论沙门季香校勘。

　　书镌人王诠等。顾同生兜率。亲奉慈尊。王诠书。吴永镌。

　　（右记刊于《大宝积经》第一二○卷第三二二条。）

　　（六）安国军节度使金紫崇禄大夫检校太师左领军卫上将军。知涿州军州事开国公萧惟平提点。当寺讲经论沙门季香校勘。王诠书。

　　（右记刊于《大宝积经》第一一九卷第三一七条。另《大宝积经》第一一六卷第三○九条题记：“当寺前尚座讲《因明论》、《上生经》沙门季香校勘，高准书，吴世景镌。”无年月、无提点。又第一一七卷第三一三条题：“当寺讲经论沙门季香校勘，吴极。”第一一八卷第三一四条题：“王诠书，僧法资镌。”）

　　○王守■〈王粦〉石幢记（清宁三年  樊劭）

　　（上缺）不幸少失所天。无禄及养。思荐无疆之祐。用报罔极。将刊贞珉。刻密教所谓佛顶（下缺）为托。劭应曰诺。遂记之。府君姓王氏。讳守■〈王粦〉。天与纯德。隐居不仕。优游（下缺）践言。乡里自化。由是左右千馀家。凡有争讼求决者。不之官长。诣（下缺）君据理辩折。无不各尽其情伪。性仁恕。轻施重义。设遇人有盗其财物者。必（下缺）不足而我有馀。又何责焉。其待宾客。不顾其家之有无。虽日过数十人。无（下缺）有知人之鉴。今相国侍中杨公。方在髫龀。已厚礼待之。谓所亲（下缺）氏之门。后果以德行政事。握钧柄。登庙堂。为时名臣。皆如（下缺）饭僧徒数千百人。莫知纪极。清宁三年。以寿终於家。享年六十五。即权葬于（下缺）始举其榇。与先夫人李氏合葬于范阳县翔鸾乡卢村之西北原。（下缺）十月甲寅朔十八日辛未记。（拓本。）

　　○石幢记（残文清宁三年）

　　清宁三年岁次丁酉。二月丁未朔。二十七日癸酉日。提点成办人冯绚。燕京作头王文善成造。长男辰儿镌。（《潜研堂文集》十八《清凉寺题名》。）

　　○白山院舍利石匣记（清宁四年）

　　奉为皇太后皇帝皇后万岁。亲王公主千秋。文武百寮州尊妃太师恒居禄位。雨顺风调。万民乐业。维清宁四年。岁次戊戍年。显州北赵太保寨白山院建千佛舍利杂宝藏经塔壹所。六月庚子朔。十五甲寅日启手。至七月己巳朔。十五己未日未时葬舍利讫。（拓本。）

　　○涿州白带山雲居寺东峰续镌成四大部经记（清宁四年  赵遵仁）

　　盖闻严相好。具慈悲。师天人。出生死者。诸佛之愿力也。开群迷。入圣道。薰种性。达因缘者。诸法之功德也。佛之愿力既如彼。法之功德又若此。佛法之道大矣哉。然则三身应现。资化以谈其真。三学对明。惟经以标其右。为圣凡之宗要。济像末之根本。有缘斯格。无福靡臻。是以周兆之祥。化身之西灭。汉警宵梦。像教由是东来。遂得贝籍灵文。时臻於近代。就唐译梵。岁出於诸家。释教流通。自兹寝盛。若乃一轴一藏。半偈半言。或摸以香檀。或书之缃卷。尚能蠲见苦而涤宿业。缔上缘而成妙果。利益广大。思议其难。矧有勒石传文。凿山开室。录宝轴之妙说。藏金口之微言。水火不可漂烧。风雨不可渍坏。以备凌灭。传之无穷。寔所谓施最上法尽未来际者也。燕都之有五郡。民最饶者。涿郡首焉。涿郡之有七寺。境最胜者。雲居占焉。寺自隋朝所建。号自唐代所赐。山在郡之西北五十里。寺在山之阳掌。寺之东望。有峰最高。故曰东峰。峰顶上有石室七焉。经伫是室。先自我朝太平七年。会故枢密直学士韩公讳绍芳知牧是州。因从政之暇。命从者游是山。诣是寺。陟是峰。暨观游间。乃见石室内经碑。且多依然藏伫。遂召当寺耆秀。询以初迹。代去时移。细无知者。既而於石室间。取出经碑。验名对数。得正法念经一部。全七十卷。计碑二百一十条。大涅盘经一部。全四十卷。计碑一百二十条。大花严经一部。全八十卷。计碑二百四十条。大盘若经五百二十卷。计碑一千五百六十条。又於左右别得古记云。幽州沙门释净琬。精有学识。於隋大业中。发心造石经一藏。以备法灭。遂於幽州西南白带山上。凿为石室。以石勒经。藏诸室内。满即用石塞户。以■〈钅截〉锢之。其后虽成其志。未满其愿。以唐贞观十三年奄化归真。门人导公继焉。导公没。有仪公继焉。仪公没。有暹公继焉。暹公没。有法公继焉。自琬至法。凡五代焉。不绝其志。乃知自唐已降。不闻继造。佛之言教。将见其废耶。公一省其事。喟然有复兴之叹。以具上事。奏於天朝。我圣宗皇帝。锐志武功。留心释典。既闻来奏。深快宸衷。乃委故瑜伽大师法讳可玄。提点镌修。勘讹刊谬。补缺续新。释文坠而复兴。楚匠废而复作。琬师之志。因此继焉。迨及我兴宗皇帝之绍位也。孝敬恒专。真空夙悟。菲馀食致丰於庙荐。贱珠玉惟重其法宝。常念经碑数广。匠役程遥。藉檀施则岁久难为。费常住则力乏焉办。重熙七年。於是出御府钱。委官吏伫之。岁析轻利。俾供书经镌碑之价。仍委郡牧相丞提点。自兹无分费常住。无告藉檀施。以时系年。不暇镌勒。自太平七年至清宁三年。中间续镌造到大般若经八十卷。计碑二百四十条。以全其部也。又镌写到大宝积经一部。全一百二十卷。计碑三百六十条。以成四大部数也。都■〈扌忽〉合经碑二千七百三十条。若乎摄九类四生。归真寂无馀者。莫尊於大涅盘。大乘顿教方广真筌。一句之内包法界。一毛之中安刹土者。莫出於大花严。破有归无。泯相逐性。作众经之轨■〈属〉。为诸法之玄宗者。莫归於大般若。求佛智见。入佛境界。断缠缚之爱心。去执著之妄想者。莫如於大宝积。如是经典。镌之以石。藏之以山。四部毕备。壮矣哉。亦释门中天禄石渠也。噫。竹■〈卓乚〉殁而佛声寝。灵山坏而法不作。后数百年。炽然兴者。岂非时有遇而教有缘乎。清宁三年五月十二日。大宝积初成。郡守萧公讳惟平。天子股肱。法门墙■〈土斩〉。下车之后。以六条布政。副圣上之倚毗。退公之馀。惟三宝留诚。禀如来之付嘱。欣其遭遇。寔谓寅缘。乃请召余。谓曰。四大部经。今续镌毕。见闻之下。幸会攸难。愿制好辞。以为刊记。余弓裘未袭。苫块居忧。又以先父前剖是郡。亦於经事积愿诚。周任未迁。遽嗟奄逝。敢以顺先父之愿。遵良牧之请。罔愧孱芜。直以为记。大契丹清宁四年三月一日记。（拓本。）

　　○昊天石塔记（清宁五年）

　　秦越大长公主发心造十三级石浮图一座。高二百尺。昊天宝塔。（大辽清宁五年春月吉日。）

　　（张江裁《燕京访古录》：“西便门内大街西偏北隙地，有残缺石塔一座，其式与天宁寺隋塔无异。惟此塔周身皆圆，只存石基，高五尺，广袤八十尺，塔身围圆六十尺。由塔肚至上，只存三级，高四十尺。塔为四方门，上嵌一铜匾，长方四尺，宽二尺五寸，镌阴文‘昊天宝塔’四大篆书。左为‘大辽……’，右为‘秦越大长公主……’，共三十一小字，正书。”）

　　○沙门志果为亡师造塔幢记（清宁六年）

　　没故本师和尚。范阳县团■村人也。俗姓梁氏。童子出家。依年受具。性柔勤学。精进为务。習律□讲唯识论。法讳法茔。去清宁五年孟夏四月二十八日。■〈扌冓〉疾而终矣。门人志果省志悦等。思念法□之恩。粉骨罕骨难（下缺。）佛顶陁罗尼经塔用□□□□法□。伏维□尚□此建塔功德（下漫泐不清）。□次庚子十月丙辰朔十八日癸酉甲时。（拓本。）

　　○特建尊胜陁罗尼塔记

　　□□慈□□□□□□□□□为师□依年受具□□□□□□□□□法花经□菩萨□□因□论。诵菩萨戒经。不记其数。□□时礼念□无亏。众请知□事□难□。冬寒不倦。夏热无辞。去清宁六年孟夏月二日。遘疾而终。积薪焚□■〈火禁〉其舌乃不灰矣。□师可昇□□思法乳之恩。每忆托□之德。遂建佛顶尊胜陁罗尼经塔。用资法识。伏愿永世胜因功德。累生罪障。随形覆已消除。宿□怨魂。逐尘霑而登彼岸。（拓本。）

　　（按额题“奉为没故和尚特建尊胜陁罗尼塔”）。

　　○沙门可训为本师季攴造塔记（清宁七年）

　　殁故本师。范阳县梁家庄人也。姓郝氏。自小出家。受具后。住山一十五年。诵六门陁罗尼大般若经明王经大小乘律等经。诵满万部。和尚法讳季攴。春秋五十有五。去清宁二年季秋朔蓂彫四■〈茺上木下〉。数尽而终。舌乃不灰。门人可训辈。时今□诚之恩。以建斯塔矣。清宁七年三月五日。（拓本。）

　　○奉国寺尊胜陀罗尼幢记（清宁八年）

　　清宁八年。楚国大长公主舍诸私第。创厥精庐。奉敕以竹林为额。（《日下旧闻考》五九。）

　　竹林寺始於辽道宗清宁八年，宋楚国大长公主以左街显忠坊之赐第为佛寺，赐名竹林。（《永乐大典》四六五○引元《一统志》同。）

　　○释摩诃衍论赞玄疏序（清宁八年  沙门法悟）

　　（一）夫圆常果海。湛寂灵源。离教说以难思。超因缘而最胜。四法界讵能含摄。三世间奚足该收。透门法之两重。迥绝能所像。希疑而独立。莫得诠缘。不可智知。非其数数者。其惟不二摩诃衍欤。冲虚本一。炳焕随宜。为无为始异从生。世出世毕同归趣。号如如意珠藏。侔应用以无穷。名广大神王。况威灵而不测者。则十六所入法之谓焉。真俗有辨。顿渐无参。自他对待以区分。体相寂绝而清净。位殊因果。智惑假立於断修。性出名言。障道不存於遣立者。即十六能入门之谓矣。故我世尊顺本所乘如义而说。自鹤林倏变。且失指提。龙藏其深。罔穷幽秘。马鸣菩萨。慨兹玄理。匿在筌蹄。蠢厥含灵。懵於修证。由是迹满。二僧祇劫。寄逮无功。文□百洛叉经。具彰总法。摩诃衍论。自此兴焉。字才啻於万言。旨备包於众典。权舆果道。隐括因门。然法教渊含。奈根宜浅局。故於了义未达幽宗。其犹管眼窥天。粗观寥廓。毛头滴海。安测深弘。龙树大士膺记别以挺生。道物情而示现。以为摄义之论。正投乐略之根。乃依百本之金言。广释一轴之宝册。师资继作。本末流芳。而自译出后秦时经累业。其间阐布。未之前闻。噫。历世久湮。必将有待。会逢外护。果视中兴。我天佑皇帝。传刹利之华宗。嗣输王之宝系。每馀庶政。止味玄风。升御座以谈微。光流异瑞。穷圆宗而制赞。神告休征。然备究於群经。而尤精於此论。法悟叠承中诏。侍讲内庭。凡粗见於义门。幸仰符於睿意。因兹诸释。特沥恳词。欲别制於疏文。期载扬於论旨。暨达圣听。爰降前音。且挥尘传灯。无足称者。而操觚染翰。何敢当哉。勉副宸衷。聊述鄙见云尔。（《释摩诃衍论赞玄疏》卷首。）

　　（二）我圣文神武全功大略聪仁睿孝天佑皇帝。位纂四轮。道逾三古。蕴生知之妙慧。赋天纵之全才。性海深游。梁武帝空修福善。仁泽普洽。唐文皇自灭英声。三乘八藏以咸该。六籍百家而备究。潮音演旨。掩义解之高流。丽藻轜词，得文章之大体。至於禅戒两行。性相二宗。恒切薰修。无辍披玩。三宝荷住持之力。万邦饮清净之风。功德无边。称扬不尽。粤若清宁纪号之八载。四方无事。五稼咸登。要荒共乐於昇平。溥率皆修於善利。皇上万枢多暇。五教皆弘。乃下温纶。普搜堕典。获斯宝册。编入华龛。自兹以来。流通浸广。（《释摩诃衍论赞玄疏》卷一。）

　　○释摩诃衍论颂（有序  清宁八年  释法悟）

　　夫大士挺生。垂良规而激劝。群灵禀命。究奥义以遵依。盖仁君弘外护之心。致坠典有中兴之力。复承睿览。尤尚斯文。研详三谛之幽宗。洞彻两重之妙旨。博学迥齐於龙树。深源独测於马鸣。御解弥高。愚徒有赖。法悟宿殖善本。今遇明时。疏宝册之玄微。诚惭懵昧。仰玉宸之印决。幸庆流通。敬仗胜缘。冀延景祚。普摄四生四众。咸归一体一心。差别泯绝於因门。平等冥同於果海。颂曰。

　　果海三谛义。随分总指陈。回德洽群灵。速成常乐果。（《释摩诃衍论赞玄疏》二十。）

　　○张绩墓志铭（清宁九年  李三畋）

　　伏闻梁选所序。志谓纪其年代。释名所载。铭者述其功美。盖士君子生而有行实。身后不可以弗显。死而有寿数。葬前不可以弗纪。又曰。君子耻当年而功不立。疾没世而名不称。则志铭之义。可得而详为。公讳绩。字熙凝。世为清河人。其先出自轩辕。代掌纲罗。厥后氏焉。洎乎分茅列土。翼子贻孙。首三杰而筹幄受封。逮七■〈茺上木下〉而珥貂迭贵。晋推博物。丞相有紫气之占。唐许属文。学士著青钱之誉。□谓弓裘继轨。胄系参华。蔚国史以扬芬。炳家谍而腾茂。曾祖讳简。祖诏逊。父伟。并温恭赋性。夷雅驰声。天爵方高。脱浮荣而不仕。世风克劭。终善庆以生贤。公方幼。挺出人之奇。康衢不戏。既长。视乐群之来。庠校推成。士衡有患多之才。令范擅构思之敏。于太平末岁。属而立。进士乙科登第。景福秋。解褐。授将仕郎守秘书省著作佐郎。重熙初。覃加文林郎武骑尉。二年夏。改授涿州军事判官试大理评事。四年秋。改授彰国军节度掌书记加登仕郎。当年冬。覃加儒林郎雲骑尉。六年冬。朝廷以识察过人。廉直约己。财毋苟得。□□□□。差公充燕京管内都商税判官。吏不敢欺。商修所鬻。市征倍入。府库无虚。以出钱三百万馀。不满考而勾赴中堂。七年冬。俾权延庆宫汉儿渤海都部署判官。嗣岁秋。朝廷以县者诸侯之封国。以百姓为本。爰凭字爱。式在□□。乃加承务郎。守应州金城县令。□□居先。招■〈扌隽〉为务。未经岁间。其恶前政絜家而去复负襁而还者。逾三百户。而又恢必葺□之谋。励徇公之节。功□□足庀厅馆壁。十年冬。改除白川州观察判官。迁承奉郎。十二年春。覃加征事郎飞骑尉。勾抽诣阙。十三年正月□□□郎□大理寺丞。当年冬。以案空加宣义郎骁骑尉。寻奉诏接送贺永寿正旦高句丽人使。十四年冬。改授上京留守□□□大理司直赐绯鱼袋。翌岁秋。以讼息加朝散郎。当年冬。改授盐■〈钅截〉判官。太子中允。十六年春。勾赴朝。当年六月。加宣德郎□□□□□御史骑都尉。十七年秋。改授度支都勾判官。加朝请郎守尚书虞部员外郎。当年冬。改授兴国军节度副使。银青崇禄大夫（约缺十馀字）。骑都尉。十九年冬。改除兴中府判官奉义郎守尚书刑部郎中借紫。二十二年春。除西京警巡使（约缺十馀字）。尚书□侍御史。二十□年七月。兴宗皇帝以天下生财。雲中旧壤。飞挽之计。矾麴尤盈。向匪（约缺十馀字）。之佥。及览奏□而乃馀□□遂降□□□宣□为都监。公受命之辰。莅事伊始。惠爱潜设。威察外施。（约缺十馀字。）之节官不□费□□甚繁。殆周其岁。以旧最出□钱二万三千馀缗。第课之际。□□朝（约缺十馀字。）尚书仓部郎中□□都尉。逮今上纂立。□□□覃加检校尚书右仆射。特封清河县开国公。（约缺七八字。）□年夏。提点□□□□□□忠顺军节度副使（约缺七八字。）密布政。豪猾■〈扌侵〉渔之气。闾阎遂鳏寡之情。不（约缺六七字。）□服饵壑舟夜（约缺十馀字。）咏。以清宁四年三月八日。卒于在任。享年五十有七。悯昊天之无憖。叹良人之□歼。当繐帐以启筵。□□□彦洎轻□□路阖境伤悲。公□治有声。无贤靡尚。至若胸包雲梦。气耸昭回。刚柔不移。进退如一。情非苟□。权有疾而亦强。□□可从。斯有□□□□。岂比夫貌恭而心很。志恶而面柔者也．奈何寿不至於杖乡。位不首乎府监。岂非□善则虚□乎。呜呼哀哉。公夫人即中书门下平章事史相之长女也。痛违偕老。恨结未亡。乃于当年十月。随护其榇。葬于■〈淳阝〉阴县故□□□□□。以清宁九年岁在单阏四月壬申朔十四日乙酉乙时。葬于太平乡砂混里。从先人之茔。礼也。子四人。长曰锡□□登进士第。□□□数年。恳达中堂。方请外任。乃拜承奉郎守秘书省著作郎知析津府本县事赐绯鱼袋。次曰锡庆。次曰锡范。并以其问□□□价茂塾庠。两赴词闱。伫捷科等。次曰兴国。女子三人。长则早选佳对。即进士刘定也。次曰花严女。次曰台哥。皆□□工仪。淑闲著美。□从女训。未卜凤鸣。孙女二人。兑哥妙哥。并幼。三畋乡人也。早仰公之贤。响公之德。当聆即世。深切恸□。今有事於□园。辱请训於贤宰。回陵转阜。欲懿迹以长存。砺石援毫。敢为铭而昭示。铭曰。原草萋萋兮。寂照多□。玄堂封树。岩岩关扉。厥后千古兮。观者知谁。悲哉清河。遗懿在兹。（拓本。）

　　○非浊禅师实行幢记（清宁九年  沙门真延）

　　京师奉福寺忏悔主。崇禄大夫检校太尉纯慧大师之息化也。附灵塔之巽位。树佛顶尊胜陀罗尼幢。广丈有尺。门弟子状师行实。以记为请。大师讳非浊。字贞照。俗姓张氏。其先范阳人。重熙初。礼故守太师兼侍中圆融国师为师。居无何。婴脚疾。乃遯匿盘山。敷课於白伞盖。每宴坐诵持。常有山神敬侍。寻克痊。八年冬。有诏赴阙。兴宗皇帝赐以紫衣。十八年。敕授上京管内都僧录。秩满。授燕京管内左街僧录。属鼎驾上仙。驿征赴阙。今上以师受眷先朝。乃恩加崇禄大夫检校太保。次年。加检校太傅太尉。师搜访阙章。聿修睿典。撰往生集二十卷进呈。上嘉赞久之。亲为帙引。寻命龛次入藏。清宁六年春。銮舆幸燕。回次花林。师坐（坐，《日下旧闻》作侍坐。）於殿。面受燕京管内忏悔主菩萨戒师。明年二月。设坛于本寺。忏受之徒。不可胜纪。九年四月。示疾。告终于竹林寺。即以其年五月。移窆于昌平县。司空豳国公仰师高躅，建立寺塔，并营是幢。庶陵壑有迁，而音尘不泯。清宁九年五月讲僧真延撰并书。（拓本。参《日下旧闻》。）

　　（按《日下旧闻》载辽《奉福寺佛顶尊胜陁罗尼幢记》即右文。）

　　（《拾遗》引《析津日记》曰：广恩寺，辽之奉福寺也，在白雲观西南，地名栗园。按《辽史》南京有栗园，萧韩家奴尝典之。疑即此地也。）

　　（近年房山县北郑村辽塔址出土应历五年《佛顶尊胜陁罗尼幢记》，有“北衙栗园庄官”衔名。）

　　○请留耶律仁先奏（清宁九年  耶律乙辛）

　　臣新参国政。未知治体。仁先乃先帝旧臣。不可遽离朝廷。（《辽史》百十本传）

　　○萧福延造经记（清宁九年）

　　朝散大夫尚书金部郎中通判涿州军州事上骑都尉借紫裎冀同提点。

　　石经寺讲经律论沙门季香校勘。

　　清宁九年八月五日泰宁军节度兖密等州观察处置等使崇禄大夫检校太师左骁卫上将军使持节兖州诸军事行兖州刺史。知涿州军州事兼管内巡检安抚屯田劝农等使。御史大夫上柱国兰陵郡开国公。食邑三千八百户食实封叁佰捌拾户萧福延提点。

　　（右记刊于《大方等大集经》卷九。又《摩诃般若波罗密经》卷五条六背镌“王闻诗书”。卷一条一正面镌“乡贡进士郭秦书”。《光赞摩诃般若波罗密经》卷七条十一背镌“安次县乡贡进士刘子庸书”。）

　　○奏懿德皇后私伶官疏（大康元年  耶律乙辛）

　　大康元年十月二十三日。据外直别院宫婢单登。及教坊朱顶鹤陈首。本坊伶官赵惟一向要结本坊入内承直高长命。以弹筝琵琶。得召入内。沐上恩宠。乃辄干冒禁典。谋侍懿德皇后御前。忽於咸雍六年九月。驾幸木叶山。惟一公称有懿德皇后旨。召入弹筝。於时皇后以御制回心院曲十首。付惟一入调。自辰至酉。调成。皇后向帘下目之。遂隔帘与惟一对弹。及昏。命烛。传命惟一去官服。著绿巾。金抹额。窄袖紫罗衫。珠带乌鞾。皇后亦著紫金百凤衫。杏黄金缕裙。上戴百宝花髻。下穿红凤花鞾。召惟一更入内帐。对弹琵琶。命酒对饮。或饮或弹。至院鼓三下。敕内侍出帐。登时当直帐。不复闻帐内弹饮。但闻笑声。登亦心动。密从帐外听之。闻后言曰。可封有用郎君。惟一低声言曰。奴具虽健。小蛇耳。自不敌可汗真龙。后曰。小猛蛇。却赛真懒龙。此后但闻惺惺若小儿梦中啼而已。院鼓四下。后唤登揭帐。曰。惟一醉不起。可为我叫醒。登叫惟一百通。始为醒状。乃起。拜辞。后赐金帛一箧。谢恩而出。其后驾还。虽时召见。不敢入帐。后深怀思。因作十香词赐惟一。惟一持出夸示同官朱顶鹤。朱顶鹤遂手夺其词。使妇清子问登。登惧事发连坐。乘暇泣谏。后怒。痛笞。遂斥外直。但朱顶鹤与登共悉此事。使含忍不言。一朝败露。（一作坏。）安免株坐。故敢首陈。乞为转奏。以正刑诛。臣惟皇帝以至德统天。化及无外。寡妻匹妇。莫不刑于。今宫帐深密。忽有异言。其有关治化。良非渺小。故不忍隐讳。辄据词并手书十香词一纸。密奏以闻。（《焚椒录》。）

　　○上重元乱谋奏（清宁九年  耶律良）

　　臣若妄言。甘伏斧锧。陛下不早备。恐堕贼计。如召涅鲁古不来。可卜其事。（《辽史》九六本传。）

　　○东京留守致高丽牒（咸雍元年）

　　册上皇太后尊号。慈懿仁和文惠孝敬显圣昭德广爱宗天皇太后。加上皇帝尊号。圣文神武全功大略聪仁睿孝天佑皇帝。（《高丽史》八。）

　　（按《辽史道宗纪》不记册太后事，《后妃传》亦漏载本年册号。道宗尊号，本纪作“圣文神武全功大略广智聪仁睿孝天祐皇帝”，《高丽史》漏“广智”二字。）

　　○致总密大师觉苑书（咸雍初  牛铉）

　　伏闻毗卢大教。旨趣宏深。疏诠妙颐。早已著其菁华。钞解至玄。尚未辟於阃域。傥纳勤诚。愿闻可尔。（《神变加持经义释演密钞》卷首。）

　　○卖地券（咸雍元年）

　　今卖自己在京宣化坊门里面街西小巷子内空闲地。内有井一眼。槐树两株。东邻。南邻。西邻。北邻。

　　〔《析津志》：归义寺在旧城时和坊。《旧闻考》：善果寺西半里许菜园中，有辽弥陀邑特建起愿碑。《倚晴阁杂抄》谓其地即归义寺，以碑考之，似别为一寺，而归义寺乃其寺之北至也。案辽碑详《金石》。又有辽幢二，今仅存其一，亦详《金石》。幢记言建法幢於灏村之坟京东之墓，考归义寺近燕角，在辽都城东北隅，此幢从他处移置，非归义寺中旧物。第灏村既在京东，要去归义不远，盖亦今南城内之地。钱大昕《潜研堂诗集》五自注同。又《过归义废寺诗》云：“一泓古井两株槐，券尾比邻署字皆。轜登横糊埋碧藓，古幢剥落卧空阶。老僧持钵身全病，过客寻碑眼独揩。听话间坊宣化事，刹那兴废漫牵怀。自注：寺有弥陀邑《特建起院碑》，载咸雍元年《卖地券》云（文同上）。”又载寺所藏画像大小硬登九坛，轜登四坛云云。宣化坊当亦在元旧城中，其名不见於元《一统志》盖辽时旧名也。（见朱一新《京师坊巷志稿》。）〕

　　○耶律宗允墓志铭（咸雍元年  刘诜）

　　昔者宗周之盛。茂建于戚藩。而鲁卫得以固维城之业。炎汉之兴。大阙於王社。则间平所以树强幹之功。光昭懿猷。以克永世。我国家荷三神之顾諟。承王运之■〈雷上王下〉长。锡羡之休。不承于祖惪。蕃衍之庆。继生於宗杰。故守司徒兼中书令鲁王。以雄伟之表。毓朱邸而独秀。以温恭之裕。冠皇族而大。席三朝之礼遇。膺一字之封崇。生享殊荣。殁加优赠。则见之於斯矣。王讳宗允。字保信。氏出国姓。讵烦征述。世宗天授皇帝。孝烈皇后。曾祖父母也。景宗天赞皇帝宣献皇后。祖父母也。故尚书令秦晋国王赠孝贞皇太弟讳隆庆。故齐国妃萧氏。考妣也。王即孝贞皇太弟之第三子也。天赋粹■。神资智略。佩诗书之教。洞若生知。靡劳於弦诵。钟孝敬之性。敏如宿習。讵因乎桥梓。乐于为善。忧在溺奢。粤从出阁之年。雅有成人之量。时圣宗皇帝情深犹子。义在睦亲。开泰中。遥授贝州观察使。观风肇启于廉帷。授律次开於将幕。遂以昭义军节钺假之。既而进位同中书门下三品。始封长沙郡王。黄扉议政。已偕作相之荣。白马伸盟。复峻封王之爵。寻知匡义军节度使事。秩满。用相印节制於乾州。亦即视事。绩用有成。会圣宗皇帝鼎驾奄升。孝章皇帝瑶图嗣缵。重熙元年。知启圣军事。政成。旋贞师於白川之壤。乘青盖以抚封。既资伟望。抏碧幢而按部。别荷殊恩。不数月。改知临海军事。在任繇行庆遥授天雄军节度魏州管内观察处置等使。迩后徙临崇义兴国二军。复历广德启圣两镇。移彼授此。虽叠践於齐坛。善始眘终。率昭孚於美化。次加兼侍中。判始平军事。未几。俄徙戎节。镇於蔚萝。进封韩王。珥貂冠而示贵。佩驰剑以增辉。寻再判崇义军事。进封■〈氵幵〉王。当年申典白川。逾岁荐移临海。皆所以奖旧勋而光前政也。粤惟上谷。雄亚全燕。苟非懿亲。讵膺殊委。至是辍王以控抚之。特赐保顺功臣。进封陈王。下车之际。威惠大洽。今皇上在宥天下也。以王联从父之亲。久镇方面。清宁初。遂驿召归阙。拜为南宰相。斯则我朝所置之元辅也。位在丞相之上。翌岁。会陈大礼。加赐协赞功臣。兼中书令。班崇鸿阁。秩峻凤池。式旌扈跸之劳。荐降出纶之命。重判忠顺军事。仍赐推诚功臣。进封鲁王。岁馀。加守司徒。移殿於金城。千里申疆。继懋于藩之烈。九门釐务。旋分谨钥之权。改判西京留守大同尹事。眷闾山作翰之区。实圣祖栖神之地。首公之外。时祀赖焉。制下判奉先军事兼山陵都部署。甫及周星。复临於上谷。未闻终考。再莅於金城。王四纪以来。连典藩国。谙练政术。所至有称。十年甲辰岁。皇上以累洽在辰。鸿钧陶世。勉以群请。载益徽称。爱正翠莘。俯旋神丽。时王公将相出临外任者。皆诏赴天阙。预观缛仪。王始自彰国军。沿节于迈。以仲冬之月。获届於中畿。善三雍之对。方喜觐於睟颜。宣十乘之威。荐移分於忧寄。改判匡义军节度使事。待其推尊礼毕。即赴任所。无何。塞暑作沴。膏肓遘疾。未及殚上池之术。遽闻增逝水之悲。以其年十二月七日薨於行帐。呜呼。享年六十。闻讣。震悼久立。不视朝者五日。诏追封郑王。太常考行。谥曰恭肃。旋遣王子班详稳乾德军节度使检校太尉耶律宗胤监护灵榇。归于攒所。仍命广德军节度使金紫崇禄大夫检校太傅守左监门卫上将军王泽充敕祭葬发引都提点。申命晋州观察使金紫崇禄大夫检校太傅。辽西路钱帛都提点韩造充敕祭发引使。越以咸雍元年四月十一日备卤簿鼓吹陪葬于乾陵。袝孝贞皇太弟之茔。顺也。王娶兰陵萧氏。封长沙郡妃。春兰发艳。夙蔼於柔仪。夕蕣飘英。俄惊于迅晷。子二人。长曰弘辩。昭义军节度使。次曰撒八。银潢析派。珠树分辉。并在韶年。奄先朝露。兄二人。长曰宗政。守太傅兼中书令。魏国王。次曰宗德。大内惕隐。同中书门下平章事。■〈氵幵〉王。棣华增茂。义笃天伦。桐叶启封。勋高人爵。皆先王而逝。惟王皇闱毓粹。戚閈钟英。挺特靡常。黾呈文而本异。深纯有裕。麟举趾以逈殊。而自■〈月豢〉衣。谨就傅之仪。结绶奋从公之节。内扬外践。事举职修。冠宗室之亲也。不以富贵骄人。洞遵於礼法。处台宰之位也。不以喜愠形色。尤尚於忠勤。领方镇之位也。而克谨诏条。百城以之令肃。颛尹守之权也。而遹清民讼。三辅以之风行。加以谛慕佛乘。钦崇儒教。以至仁而抚下。以直道而事君。宜介寿祺。永绥福履。胡乃天不憖遗。人之云亡。岂惟怆公族之深哀。抑亦动邦人之永叹。且载封载树。属远日之有期。而为谷为陵。虑芳声之见泯。臣效官北阙。供职西垣。愧微温丽之辞。祗副穆请之命。聊述盛烈。用克贞珉。俯伏不遑。谨为铭曰。

　　皇天辅德。太祖开国。累圣嗣昌。绵区奄宅。延祚无穷。贻谋罔极。茂建维城。永隆盘石。英英名王。凭休发祥。紫霄挺粹。朱邸韬光。温文迪裕。忠肃含章。帝震笃爱。宗室称良。甫■〈月豢〉汉祖。大开土宇。一字启封。十连宣武。秩峻貂冠。位崇鸾渚。或秉鸿钧。或釐盛府。历事三朝。名高致尧。言无苟合。位不期骄。回翔中外。勤瘁夙宵。间平道焕。鲁卫勋昭。时方四纪。正繄经济。忽杂沉痾。亟捐景世。缨绂缠哀。冕旒挥涕。远日甫临。率扃将閟。乙已之奉。闾山之巅。乘云旧域。偃父新阡。陪陵义顺。勒石功传。呜呼。万祀知王之贤。

　　咸雍元年岁次乙巳四月庚寅朔十一日庚子建。前乡贡进士李敷书。（抄本。）

　　（志盖篆书二行六字“故郑王墓志铭”。此志与耶律宗政、秦晋国妃两志同出于北镇县富屯公社龙岗大队，系经辽宁省博物馆同志发现并录出者。志石现仍存原地。不久将由该馆掘出，正式以拓本公布。）

　　（志文前题：“大契丹国故保顺协赞推诚功臣天雄军节度魏州管内观察处置等使开府仪同三司检校太师守司徒兼中书令行魏州大都督府长史判匡义军节度饶州管内观察处置等使上柱国鲁王食邑一万五千户食实封壹仟伍佰户进封郑王谥曰恭肃耶律王墓志铭并引”一百另六字。

　　又“朝请大夫守将作少监充史馆修撰应奉阁下文字飞骑尉赐金鱼袋刘诜奉敕撰”三十二字。）

　　○建陁罗尼经幢记（咸雍二年）

　　咸雍二年岁次丙午五月甲寅二十七日。大横帐故曷鲁。次孙阿里牙。阿边。霍哩钵郎君。

　　（按此幢在林东县，建於辽横帐曷鲁墓园。辽名耶律曷鲁者非一人，一太祖族弟死于神册三年，《辽史》有传，另一曾为北院大王，亦不能确定是否即此墓主。该墓出土墓志铭状方石一块，无字，或系未及书刻者。出土物中有黄■〈纟由〉陶洗一件，外壁近足周围有墨书契丹字十馀。见李文信《金临潢路界壕边堡址》。）

　　○法喻等为先师造幢记（咸雍二年）

　　（前泐不清。）通门□□本生经师志不□□□□也□讲□悲□□□世重熙十七年季秋月蓂生十四■〈茺上木下〉。俗寿四十有八。乃化缘终矣。痛法山而一倒。悼惠□以永沉。具时鲜品□□含灵□感乃於寺南被涅盘仪盛积香坛而焚。寻收遗骨。□至咸雍二祀二月三十日。有门人法喻法转等有先师之遗风。□□□时贤至合□□有奉先之孝。曾无忘本之心。欲报先师函丈授□之恩。於寺东南隅。敬造尊胜密言幢一坐。伏愿先师尘沾馀烬。八维超十地之□□□□躯。一生圆旷劫之果尔。

　　咸雍二年岁在丙午二月乙酉朔三日（拓本。）

　　○燕京大昊天寺碑（咸雍三年  王观）

　　尾络之分。燕为大邦。辟千里之日围。聚万家之星井。中有先公主之馆也。（地，《大典》作第。）雕华宏冠。甲於都会。改而为寺。遵遗托而荐冥福也。诏王行己督辖工匠。梓者斤。陶者埴。金者冶。彩者绘。钟雲（《大典》作锸雲。）屯。杵雷动。三霜未逾而功告毕。栋宇廊庑。亭槛轩牖。薨檐栱桷。栏楯■〈木栾〉栌。皆饰之以丹青。间之以瑶碧。金绳离其道。珠网罩其空。缥瓦鸳翔。修染虹亘。晓浮佳气。涵宝砌以生春。夜纳素辉。烁璿题而奋画。（又曰）中广殿而崛起。俨三圣之睟容。傍层楼而对峙。龛八藏之灵编。重扉砑启。一十六之声闻。列于西东。邃洞异舒。百二十之贤圣。分其左右。或鹿苑龙宫之旧迹。或刻檀布金之遗芬。种种庄严。不可殚记。（《日下旧闻考》五九引《元一统志》。）

　　（按大昊天寺额与碑俱道宗御书，故亦称“御笔寺”。《日下旧闻考》称：“按咸雍三年翰林学士王观奉敕撰御笔寺碑”云云。御笔寺殆当时俗称。）

　　○赵文祐造幢记（咸雍三年）
　　天水郡赵秀侄文祐。奉为亡过父母特建无碍大悲心陁罗尼幢记。圣千手千眼观自在菩萨摩诃广大圆满无碍大悲心陁罗尼曰。唐开元三朝灌顶国师和尚三藏沙门不容奉诏译。（真言略）皇朝纪号咸维三年岁次丁未十一月乙未朔十日甲申甲时建。幢存渖阳博物馆。大理石八角，高五尺，每面六寸五分。

　　○阳台山清水院创造藏经记（咸雍四年  沙门志  延）

　　夫觉皇之诞世也。示生以八相。演法以一音。■〈車丸〉物正时。宏益无尽。自双林树圆寂而后。七■〈茺上木下〉岩结集已还。教道流通。於是乎在。若乃群方覃衍。历代弘扬。虽梦入汉庭。神应吴会。曷若我朝之盛哉。（缪氏《文存》据拓本亡以上七十二字。）阳台山者。蓟壤之名峰。清水院者。幽都之胜概。跨燕然而独颖。侔东林而秀出。那罗窟邃。韫性珠以无类。兜率泉清。濯惑尘而不染。（《文存》无以上三十二字。）山之名。传诸前古。院之兴。止於近代。虽竹室华堂。而卓尔而琅函宝藏以蔑如。（《文存》无以上十六字。）将■〈扌冓〉胜缘。旋逢信士。今优婆塞南阳邓公从贵。善根生得。幼龄早事於熏修。（《文存》无以上七字。）净行日严。施度恒治於勒惜。《文存》无以上七字。咸雍四年三月四日。（《文存》无四日二字。）舍钱三十万。葺诸僧舍宅。厥道人是念。界狱将逃。非教门而莫出。法轮斯转。趣觉路以何遥。乃缶舍所资。又五十万。（及《文存》无以上四十字。）募同志助办（《文存》无助办二字。）印大藏经。凡五百七十九帙。创内外藏而龛措之。原其意也。觊释氏那尼常转。读而增慧。俗流士女。时顶戴而请福。大士弘济。有如此者。（《文存》无以上三十三字。）蒇事既周。求为之记。聊叙胜因。俾信来裔。非衒公之能。故辞为愧。时《文存》无以上十字。咸雍四年岁次戊申三月癸酉朔四日丙子日巽时（《文存》无以上三字。）记。（拓本）。

　　（右记见麻兆庆《昌平外志》四《金石》。麻氏按：“碑额书‘奉为太后皇帝皇后万岁大王千秋’，碑阴莫辨。……”麻氏录文并及文末署衔“燕京右街检校太保大卿大师赐紫沙门觉苑、玉河肥南安窠村邓从贵合家承办，永为供养”。案记文凡三百五十一字（麻氏文末多录者不计）。缪氏《文存》亦著此文，注云：“拓本。碑在宛平。”仅百三十七字，以校麻氏录文，尚不及一半。按缪氏夺漏，除首段七十二字外，则每节四十、三十、至三、二字不等。缪氏所据拓本，今无存。录文并未空格，检所漏文字，去之文义亦通，似为有意之节削，非肃蚀不完者可比。考麻氏为昌平人，曾襄修《昌平新志》。《外志》之作，考沿革、正纰缪、辨河渠、记金石、校新志之讹误、拾新志之漏遗。其所著文，当校缪氏为可据。顾缪氏何来此不同之拓本，殊令人不解。盖缪氏据《金石萃编》一五三，未据拓本。麻氏所录者为拓本，《外志》偶有刊误。《萃编》文末结衔作“燕京右街检校太保大卿沙门觉苑”、“通天门外供御石匠曹辩镌”二行。阳台山，（《文存》作旸台山。）清水院即今北京西山大觉寺。

　　○〔附录〕《金石萃编》跋文

　　〔按清水院在京城西七十里，距圆明园三十馀里，宛平县所属。山半有泉，下注如垂绅。至山麓，则有潭以潴之，山侧则有鸬谷，见明王嘉谟《蓟邱集》，今无考矣。清水院之额，始于辽而沿於金，《帝京景物略》载金章宗有八院，此其一也。后易名“灵泉”，明宣宗宣德三年建寺，更额“大觉”，今仍之。寺中穹碑易见者，惟明碑两方，刻宣宗、英宗御制文，此碑在寺内龙王堂，游迹所不到，故传拓绝少，乾隆戊戍九月二十七日，昶从寒芜节省叶堆中搜得之，摩挲雒诵，回环数四，因叹北方石刻，可证辽金史者甚伙，惜无好事者搜抉出之也。碑额书“奉为太后皇帝万匀大王千秋”，皇帝即道宗，太后则道宗母仁懿皇后萧氏也。《辽史列传》萧氏小字挞里，兴宗后。道宗即位，尊为皇太后。清宁二年上尊号曰“慈懿仁和文惠敬广爱宗夫皇太后”。大王者，辽《百官志》：初名夷离堇，太宗会同元年（原误二年）改称大王。有南北二院，皆分掌部族军民之政，谓之知大王事。《道宗纪》：咸雍二年三月，以东北路详稳耶律韩福奴为北院大王，三年十二月，以东北路详稳高八为南院大王。以臆度之，燕京当为南院所属，所称大王，或即高八也。碑云：旸台山者，蓟壤之名峰，清水院者，幽都之胜概。蓟壤即蓟县。唐建中二年析蓟县为幽都县，辽开泰元年改幽都为宛平。碑盖从今称也。辽《地理志》：玉河县，本泉山地，刘仁恭於大安山创宫观，师炼丹羽化之术于方士王若讷，因割蓟县，分置以供给之。在京西四十里。辽之蓟县改名析津，今为大兴。辽之玉河，析宛平地置，而云割蓟县者，当由两县犬牙相错之地也。《志》明云在京西，今之顺天府，辽为南京析津府，辽言京西，正与今同。则汪有水院似在玉河县地，今山左右尚有南安窠、北安窠之名，或即《辽志》所谓大安山之南北也。邓从贵为南安窠村人，所居近清水院也。检《畿辅通志建置沿革》，不载玉河，山川内不载旸台山。朱氏《日下旧闻》不载《志延藏经记》，皆失之疏略，因详识之。碑末沙门觉苑，结衔称检校太保大卿。大卿之称，金《百官志》无考。〕

　　○景州陈公山观鸡寺碑铭（并序  大安九年  沙门志  延）

　　维三宗教。孕源於竺邦。后千馀年。寝流於震域。东汉之金人兆梦。经象以之始兴。全吴这舍利飞灵。塔寺於焉竞作。历晋宋而下。迨隋唐以还。派衍蔓延。周及华夏。我钜辽启运。奄有中土。始武功以勘世乱。拯乾纲。中文德以葺王猷。恢帝业。尚虑前缘未晓。宁分遗贱之殊。后报或迷。安息战伐之役。繇是诚坚信力。诞布宗乘。遵一音垂嘱之专。固万叶匡维之盛。俾民知信响。免仁暴以参淆。化助修明。极迩遐而敬畏。浮图为胜。可得而言。故今昔相沿。历朝所尚。城山胜处。列刹交望矣。夫攻治精庐。栖泊静侣。且邻都邑。定苦骚烦。观鸡寺者。离垢远尘之兰若也。按幽州土地记。蓟城东三百里陈公山有观鸡寺。而土俗传说。曾观山峰有金鸡之瑞。因以名焉。载考创修。不详何代。地方沃爽。路概虚通。北依遵化城。实前古养马之监。南临永济院。乃我朝煮盐之场。九峪十峰。萦回左右。甘泉仙洞。濬列东西。而况宝塔灵应之山。镇其形胜。龟灵佑国之寺。翼乃标奇。信绝世之福田。幽严之殊致矣。寺场边外。绕以石垣。固崩圮也。佛立当前。藏诸贝牒。备阅讲也。严其正殿。所以拟瞻依也。敝厥后堂。所以延讲侣也。启辟典库。藩利息而资费也。治葺庄园。事播植而供亿也。仍择乾位。别置净居。虚白其堂。用栖僧众。夫诚修则事应。道在则缘成。虽有真寂之乡。苟无淳洁之士。则山坊雅秀。徒为樵牧之资。院宇幽闲。曷积薰防之业。主张有在。必贤良能当寺故堂上律仪精俭。为时众所推者。曰雲庆。雲灿。雲行。皆俭素秉常。诵焚历操。宴寂岩室。六载不违其邀请。转读莲经方过将终其志。或凝塞徒步。履腊雪以无艰。或常住总提。取秋毫而不犯。噫。生而必灭。报身虽尽於先因。代不乏贤。馀庆其锺於后嗣。今讲经律论传菩萨戒讳琼奥。善从宿种。却晕血以非尝。戒自性成。曾讥诃而未玷。日六时礼诵。常三昧观缘。道德相高。缁俗共仰。聿遵遗规。遗规。一作懿轨。克肖先风。讲经持律论讳可回。学赡辈流。识超物表。以宣传而自任。负才幹以时推。众祈住持。兼命提点。计术有取。威惠胥均。积库钱仅五千缗。广庄土逮三千亩。增山林馀百数顷。树棵木七千馀株。总佛宇僧房。泊厨房舍次。兼永济院属寺店舍共一百七十间。聚僧徒大小百馀众。物广丰美。附旧以曾新。谋画指令。凡一唱而百和。后来居者。宜守成规。事毋滋繁。繁则速於广弊。从毋乖竞。竞则致於暌离。用能踵接乎昔踪。適足保安乎常住。向与予道交有素。义解潜通。不以才识非常。猥以铭述见託。噫。使后叶知此际兴崇之力。防未来隳失之尤。寘於贞珉。期作永计。延■〈元丑〉慵是癖。笔削无能。承礼命以弥恭。屡逊避而不恕。觊塞其请。强为之铭曰。

　　懿彼能仁。迦维降神。挺生粹表。溥接迷伦。恩及动植。慈等恕新。示归寂灭。遗付王臣。我朝建国。嗣纂金轮。三教助化。千龄在辰。法流借润。泽浸生民。焚宫创饰。率土弥纶。惟观鸡寺。隶清安军。崇修绀宇。栖息万人。藉产殷瞻。堂皇睹新。檀维信向。居众和均。斋肃齐轨。诚平等伦。常新是守。利行咸陈。期令后叶。不坠芳尘。虑清高岸。庸刊贞珉。

　　○大安九年九月九日建。（光绪《遵化通志》四七。）

　　（原题“大辽景州陈公山观鸡寺碑铭”。篆额。清安军即景州，今河北遵化县。民国《丰润县志》卷四作陈宫山。宫不作公。诚平等伦作诚见真、贞珉作翠珉。大安九年九月九日建同。铭文焚宫，疑是梵宫。殷瞻，疑是殷赡。）

　　○言牧事书（咸雍五年  萧陶隗）

　　群牧以少为多。以无为有。（以上八字，《食货志》作名存宝亡四字。）上下相蒙。（蒙，《食货志》作欺。）积弊成风。不若括见真数。（以上十字，《食货志》作宣括实数四字。）著（著，《食货志》作以。）为定籍。公私两济。（《食货志》无以上四字。《辽史》九○本传。）

　　○韩资道墓志铭（并序  咸雍五年  李炎）

　　韩君讳资道。其先南阳人也。自尚书令颖之后，轩裳照世。锺鼎传家。景系殊勋。载於史素。此简而不书。曾祖倬。皇辽兴军节度使。累赠至中书令。祖绍文。守太子太师。同中书门下平章事。鲁国公致仕。父造。诸宫制置使检校太尉。君即太尉之长子也。先夫人张氏所出。即守司徒兼中书令克恭之外孙也。器鉴渊宏。风仪爽秀。成童志於学。弱冠善於书。清宁初。以荫授银青崇禄大夫检校国子祭酒行右卫率府副率。次奉宜閤门祗候。绵邑宸舆。荐更岁龠。旋加礼宾副使。次授供军副使。至於督工役。造戎器。周旋二稔。其功著矣。续迁六宅副使。检校工部尚书宣省市买都监。讵侵挠於民利。无烦费於公缗。岂谓亨涂未致。而忽遘沉疴。访药蓬山。瘗金丹之灵气。□魂岱岳。韬玉树之奇姿。无何。咸雍五年二月十二日终於燕京北罗坊之私第。享年三十有一。以其年五月十九日葬於宛平县房仙乡鲁郭里。以袝先茔。礼也。君娶■〈琅阝〉琊王氏。有子五人。长曰迎恩奴。次三子早亡。次尚幼。府君挺异相门。扬名宦牒。以孝爱友顺全其性。以纯□□谨饰其躬。呜呼。天与之能而夺乎寿。福善有征。复何□□□君之姻熟君之履。强抽鄙辞。乃为铭曰

　　□□□□。禀气忠贞。金玉曰德。□□□□。□□□□。公廉蕴诚。天夺□□。□□□□。□□□□。掩於泉扃。□□□□。□□□□。（拓本。）

　　（原题“大辽国故六宅副使银青崇禄大夫检校工部尚书韩府君墓志铭并序”二十八字。又“丞务郎守秘书省著作郎飞骑尉赐绯鱼袋李炎撰”二十字。志盖无文字，四周环刻官人持十二生肖像。四角饰卷虽纹。西效八宝山出土。）

　　〔志文尚书令颖即韩延徽，《辽史》卷七四有传。颖，见《新五代史晋高祖纪》天福三年十月及卷七二《附录》。点校本《附录》作“”，是。《本纪》误“颊”，《校勘记》云：“颊，贵池本作颖，南监、汪、汲、殿南昌、鄂、蜀本作频。”按各本作“频”者误，贵池本是。颖，即延徽，其证有四：一、太宗时之尚书令、中书令，即政事令，仅一官号，尚未置省。尚书令颖即政事令延徽。二、延徽孙倬。曾孙绍文，延徽死葬鲁郭。并见本传。此志言资道“葬鲁谷（国、郭）先茔”。今此志正出自鲁郭。三、《虏廷杂记》：“有韩知古、韩、康枚、王郁共劝太祖不受代。”与韩知古、王郁并名者，只有延徽。四、字书：颖同，，火光也。延徽字藏明，即延徽无疑。〕

　　〔资道父造，《辽史刘伸传》云：“燕蓟民饥，伸与致仕赵徽、韩造日给以糜粥，所活不胜算。”天庆四年《王师儒墓志》：“夫人故同中书门下平章事判三司使事兼赠中书令韩造之女。以公累封丰国夫人。”《辽史道宗纪》：“大康元年六月，知三司使事韩操以钱谷增羡，授三司使。”操即韩造。造于清宁五年（宋嘉祐四年）十二月，以泰州观察留后衔使宋贺正旦。见《长编》。《耶律宗允墓志》有“清宁十年申命晋州观察使金紫崇禄大夫检校太傅辽西路钱帛都提点韩造充敕祭发引使”，均韩造事迹。〕

　　附韩氏（安次）世系表

                                      梦
                                      殷
                                      │
                                      延
                                （）徽
                                      │
                      ┌───────┤
                      │              │
                      倬              德枢
                      │              │
              ┌───┤        ┌──┤
              │      │        │    │
              绍      绍        绍    绍
              文      雍        芳    勋
              │      │        │
        （操）造      □        □
              │      │        │
              资    绍晦        资
              道    雍  （资襄）让
              │    孙
      ────┤    女
     五四三二 │    適
         早   迎    丁
         亡   恩    文
            〈辶育〉
              奴

　　别韩绍一、绍荣、绍升、绍孚，均绍文兄弟辈。未知系出。

　　○董匡信及妻王氏墓志铭（咸雍五年  王言敷）

　　府君讳匡信。字仲孚。其先济阴人。自狐称良史。贤登辅相。仲舒为大儒。才杰间出。代不乏人。迁居占籍。今贯于燕。洎高曾已还。多■〈月已〉遁之志。父讳兴。字叔建。在水赵氏。养素丘园。时推达者。君即第五子也。幼识雅道。长而好文。以先祖高亢。家事不治。学术未成。不择禄而仕。统和二十三年。始籍名于三班院。迩后临财以廉平。莅事以勤敬。功考馀羡。率越常绩。先是监上谷作坊。属岁多没人。守法置执之外。必蚤暮躬至。视其疾苦。仍复自备净食。时为斋设。诱之趣善。饶益颇多。至于居常公务之暇。专以奉佛筵僧。持诵经教为所急。加以轻财尚义。友待名德。百行五常。自强其力。宜乎延康宁之寿。享崇达之位。无何。天不憖遗。福应则虚。以重熙二十二年六月十五日寝疾。启手足於大同府长清县之私舍。享年六十有八。官终于右班殿直。悲哉。夫人太原王氏。柔嘉贞正。耀映闺门。辅内睦族。足为姆范。又恒以清净心日课上生法花观音品。十数年间。持六斋戒。年六十六先府君三载而逝。即二十年正月八日也。属以岁月屡移。窀穸未贲。幼子守将作监侍御史知杂庠。起风树之悲。伫拱木之望。列状上闻。以归葬得请。遂以咸雍五年八月三日卜葬於析津府宛平县仁寿乡南刘里之南原。择先人旧游嘱爱之地。作新茔而合袝焉。礼也。子三人。长曰世济。娶彭城刘氏并早逝。次曰聿。娶天水赵氏。次即端公大匠。娶故崇礼少卿知儒州军州事张公保庸之女。封清河县君。盖从夫之贵也。女一人。適■〈琅阝〉琊王惟德。孙三人。长曰纯孝。娶太原王氏。次曰纯懿。娶陇西李氏。次曰侯九。女孙一。曰王相女。重孙一。曰监孙。重女孙二。一曰端正。一曰有相。并幼。玉蔓珠英。出为至宝。兰芳蕙秀。生有异香。积善馀庆。於是乎在。噫。有新之修道累符。清俭于家。施隐功。勒白业。垂蕃衍之裕也即如是。有子之承训立身。兴大其门。具哀荣。冥祐报。劬劳之德也又若此。徵是全美。幽显何恨。言敷轜藻非工。宪台多暇。■〈讠壬〉志松楸之所。以虞陵谷之迁。牢让磨遑。勉书时日。铭曰。

　　蓟丘之北。高梁之阴。平岗后隐。广陌西临。地卜牛眠。封新马鬣。露草零根。风扬鼓■〈茺上木下〉。咸维五祀。仲商三辰。玄扃閟夜。灵榻疑尘。遗芳长在空埋玉。贤君子兮贤夫人。（拓本。）

　　（原额题“济阴董府君夫人王氏墓志铭”十二字凡四行。文前题“大辽故右班殿直银青崇禄大夫检校国子祭酒兼监察御史雲骑尉济阴董府君夫人太原王氏墓志铭并序”，未著撰人。检文内有“言敷轜藻非工。宪台多暇。”之名，知即王言敷所撰）

　　○秦晋国妃墓志铭（咸雍五年  陈觉）

　　盖阴阳之间气。天地之纯精。流而下者为金芝。为朱草。凝而上者为卿雲。为景星。或擢其秀而扬其彩。乃时之瑞而世之祯。若下不能挺其质。上不得寓其形。则融而为岳渎之粹。婺织之灵。降神储祉。孕为人英。气透千古。秀禀五行。杰出圣代。庆锺戚闳。智识器度。富贵恩荣。披阅女史。莫之与京者。伏见於故秦晋国妃矣。妃姓萧氏。其先兰陵人。嗣袭绵远。则家录而存焉。勋业隆盛。则国史载之详矣。世为后族。簪纽昭烂。故迷古宁详稳讳演乌虚。夫人耶律氏。小字涅琴姑。即大王父母也。故燕京留守衙内都指挥使驸马都尉讳割烈。永徽公主小字仙河。即王父母也。故枢密使北宰相驸马都尉讳曷宁。魏国公主小字长寿奴。考妣也。公主即景宗皇帝之幼女。圣宗皇帝之爱妹也。故资忠弘孝神谋霸略兴国功臣。兵马大元帅燕京留守。守尚书令兼政事令秦晋国王赠孝贞皇太弟讳隆庆。即妃先出適之所天也。故资忠佐理保义翊圣同德功臣。开府仪同三司守太傅兼中书令判武定军节度使魏国王讳宗政。即妃次奉唐所归之嘉偶也。故忠亮竭节功臣宣力佐国功臣。守太尉兼中书令鲁国公赠太保谥忠正刘二玄。即后有诏亲奉左右者也。赵魏燕宋吴越齐楚秦晋。即前后所封之国号也。感雍五年岁次己酉七月乙丑朔二十二日丙戍。所薨之时也。松山之阳。潢水之阴。所殁之地也。春秋六十有九。所享之寿也。夏州观察使检校司徒辽西路钱帛提点王正辞。敕遣祭奠监护灵轜之臣也。崇义军节度使金紫崇禄大夫检校太傅贾洞。奉命营办襄事之臣也。是岁十一月甲子朔十日癸酉。所葬之时也。恭维妃蕙兰吐艳。珪璧含章。禀训侯门。自得幽闲之体。佐嫔皇弟。蔼扬淑善之称。开泰五年纳为秦晋国王妃。时年十六。而能佐辅王家。恭肃宸幄。礼敦贞顺。志在谦柔。方谐允穆之情。屡起未亡之叹。夫志者记也。记其生平所行之实也。以妃之族望。妃之高贵。汤沐之优封。车服之峻等。暨我朝尊崇之礼。固不暇形容於翰墨。今之所言。盖志其异於寻常者。妃幼而聪警。明晤若神。博览经史。聚书数千卷。能於文词。其歌诗赋咏。落笔则传诵朝野。脍炙人口。性不好音律。不修容饰。颇習骑射。尝在猎围。料其能中则发。发即应弦而倒。雅善飞白。尤工丹青。所居屏扇。多其笔也。轻财重义。延纳群彦。士之寒素者赈给之。士之才俊者升荐之。故内外显。多出其门。座客常满。日无虚席。每商榷古今。谈论兴亡。坐者耸听。又好品藻人物。月旦雌黄。鉴别臧否。言亦屡中。治家严肃。僮仆侧目。僻嗜书传。晚节尤甚。历观载籍。虽古之名妃贤御。校其梗概。则未有学识该洽。襟量宏廓之比也。然无子嗣续。惜哉。撰见志集若干卷行於代。妃□读书至萧房杜传。则慨然兴叹。自为有匡国致君之术。恨非其人也。今主上以其知国家之大体。诏赴行在。常备询问。顾遇益厚。恩日隆。会车驾幸庆陵。将狝於秋峦。妃告归中京。途次达褡。暴疾而薨。皇上闻讣。嗟悼久之。有诏於显陵开魏国王玄堂而合袝焉。凡赗襚贤货。吉凶仪卫。悉皆官给。送终之礼。有越常等。仍命禁林勒铭泉壤。臣爰自妙龄。幸蒙厚顾。尝面奉诲谕。勖令就学。迨至登科。奖励之恩也。故妃之徽懿。颇得谙悉。恭承明命。文翠琰以非工。聊记清芬。望绿山而增黯。谨为铭曰。

　　兰陵占籍。厥族炽昌。门出妃后。世为公王。积德累行。席庆锺祥。诞是妃子。淑声载扬。入奉宗哲。今仪益彰。汤沐疏邑。秦晋开疆。博览坟素。好为文章。年未蒲柳。疾染膏肓。金丹之药。玉荃无香。皇家悼惜。戚里悲伤。素帟飘月。丹旐翻霜。晓辞华屋。夕赴玄堂。辽水右兮闾山阳。悲风起兮愁云翔。天凛冽而敛色。日萧索而无光。驻仙輧时促。闭幽扃兮夜长。虽陵迁而谷变。妃之淑德兮与令名而不亡。维咸维五年岁次己酉十一月甲子朔十日癸酉儒林郎试大理详事守显州山东县令武骑尉邢教之书。（抄本。）

　　（此志与耶律宗政墓志同出。志盖有“故秦晋国妃墓志铭记”九字。志文前有“大辽国故秦晋国妃玄堂志铭并引文”十五字。又“翰林学士中散大夫行中书舍人签诸行宫都部署司事轻车都尉赐紫金鱼袋臣陈觉奉敕撰”三十七字。）

　　显密园通成佛心要集序

　　昔如来居出世之尊。垂化人之道。阐扬大教。诱掖群迷。开种种之门。方便虽陈於万法。入圆圆之海。旨趣皆归於一乘。然而显教密宗。该性含相。显之义。派分五教。总名素怛览。密之部。囊括三藏。独号陀罗尼。習显教者。且以空有禅律而自违。不尽究竟之圆理。学密部者。但以坛印字声而为法。未知秘奥之神宗。遂使显教密教。矛盾而相攻。性宗相宗。凿枘而难入。互成非毁。谤议之心生焉。竟执边隅。圆通之性懵矣。向匪至智。孰融异端。事必有成。人能弘道。今显密圆通法师者。时推英悟。天假辩聪。髫龀礼於名师。十五历於学肆。参禅访道。博达多闻。内精五教之宗。外善百家之奥。利名不染。爱恶非交。既而厌处都城。肆志岩壑。积累载之勤悴。穷大藏之渊源。撮枢要而诚诵在心。剖义理而若指诸掌。以谓所阅大小之教。不出显密之两途。皆证圣之要津。入真之妙道。览其文全。则异犹盘盂。自列於方圆。归乎正理。则同若器室。咸资於无有。而学者妄生异议。昧此通方。因是错综灵编。纂集心要。文成一卷。理尽万途。会四教总归於圆宗。收五密咸入於独部。和乳酪之味。都作醍醐。采雲霞之滋。并为甘露。诚诸佛之会要。为后人之指南。使披览者。似获随意之珠。所求皆遂。遵依者。如食善见之果。无疾不瘳。觉学愧荒虚。辞非华丽。曾因暇日。得造吾师。每亲挥尘之谈。颇广窥斑之见。属当传世。爰託撰文。素惭舒理之能。聊著冠篇之引。（《显密圆通成佛心要集》卷首。）

　　○洪福寺碑（咸雍六年）

　　大矣哉。恭维佛之性也。希希兮。夷夷兮。堪凝然而体不可窥。美矣夫以谓佛之相也。茫茫然。大大然。周沙界而理不可诠。得不趣<缶帝>莫测。彻果穹源。杳杳兮目诚孰视。寂寂兮口靡能宣。可谓开迷遂性。应物现形。教崇者弘出世之因。谛信者证升天之果。切以可久等莫不宿植善本。曩结良缘。几伤幻化之躯。共集涅槃之乐。罔凭释教。宁灭罪根。欲排多劫之殃。须仗三身之力。今则结集众力。敬竖双碑。邀般输之奇匠。采昆岳之幽石。一锤之工爰运处。金宿摇空。八条之虬乃俄成。霜鳞矗起。亭巍一寻。面优数尺。一则披美於众善。一则头叙於多功。苟述其文。略陈斯说。前有尊胜陁罗尼幢一所。宝茎上耸。高凌碧汉之心。莲座下磻。永镇黄金之地。次有佛殿一座。莫不檐虬吐雾。脊兽呀烟。瓦列鸳颉。梁横栋悬。内四壁兮绘容严粹。中一坛兮望像端幽。三十二相。相相皆严。八十种好。好好俱妙。又於东西厢有洞廓二坐。内塑罗汉各五十馀尊。可谓容严特妙。■〈白上八下〉古同生。个个被结跌之座。尊尊该超地之因。於中位则建菩萨堂一区。三间四架。彩辉华而霞灿。势仿佛而风翔。望容好□具■〈白上八下〉相全。西壁上卧如惨戚。东厢中须岳巍峨。次西北有大杂宝经藏一坐。莫不彤楹巍立。霓栋高横。金铃咽天中之吹。晴幡映岛外之霞。似到溟沧。蜃吐之楼台岌岌。如临岱岳。雲成之宫厥重重。内函则龛经六百帙。外费则椟价一千缗。赤轴霞栏。黄卷金融。载传者灭七返之罪。礼看者免无间之狱。又以次后则讲堂一坐。内置须弥座。上宣金口言。日日讲经。四海之潮声雄震。灯灯演法。六时之花雨霏空。谓厨堂则气楼迤逦。炼鼐恢弘。烹乳酪之珍馐。造醍醐之上味。时修盛馔。日给群僧。一合上寺并下内大僧。数馀百人。得不行贞雪柏。戒朗霜蟾。一垂奥义。诚能洞晓。三藏真文。言其易了。莲座讲时。摄龙岛以皆伏。竹轩吟处。动鬼神以咸惊者也。

　　（咸雍六年八月十五日建，民国《新城县志》十五。）

　　（文前题“大辽国涿州归义县丞相乡林庄都维那李夏等”十九字。文末有“大施主都维好县本典李可久、邑人副维那前义捷指挥使王志白、邑人副维那副兵马使宋献、邑人副维那县典支祐、邑人副维那宋寿、邑人副维那王斌”）。

　　（当寺碑在左，右方别有一陁罗尼经文碑，末行左角上三小字曰“太子邑”。按前碑文云“敬竖双碑”，可知两碑盖同时所建。）

　　○为先祖建佛法碑（咸雍七年  王世永）

　　伏闻普薄伽梵。内□利济之心。演陁罗尼。普救轮回之苦。世永因念父兮生我。母兮鞠我。劬劳之恩。昊天难报。若非秘藏。何可依凭。是以舍清净财。符勇猛愿。建碑二所。刻总持教及诸佛像。成造已毕。好将上来造佛法功德。回向真如实际。回向无上菩提。回施和尚阇黎。亦愿上资七祖。咸登天宫。下荐群生。悉除地狱。拓本。

　　○为亡父母造幢记（咸雍七年）

　　涞水县遵亭乡累子村李晟。并出家女法广等奉为先亡父母耶耶娘娘等。特建尊胜陁罗尼幢子一坐於此茔内。亡过父母先亡等。或在地狱。愿速离三涂。若在人世。愿福乐百年。其父五戒。於咸雍五年终於九月。坟之葬。在庄东落北约一里。林台之西。故建此幢。

　　五戒颂曰。伏以五戒。於家存孝。於国尽忠。一生慈善。性行敦柔。顿□苦空。设茶报施。持戒讲经。恒修进道。三十馀载。常□不阙。生□世□。常生佛国。

　　生□□□孝哉李公。善治家风。百行岂失。一教俱通。上祉先灵。下滋后嗣。茔石勒经。兴幢表志。人天造善。天必降祥。门传大庆。家灭馀殃。教託西方。化流中国。人佥信心。佛乘惠力。孝思虔启。阴骘潜伏。嘉猷斯省。维咸雍七年岁次辛亥。十一月壬午十五日建。（拓本。）

　　○耶律仁先妻郑氏建千佛塔露盘题记（咸雍七年）

　　大辽国公尚父令公丞相大王。燕国太夫人郑氏造。咸雍七年八月日工毕记。

　　（右记是《文物》一九五九年九期。拓本辽原作。）

　　○道宗问边事对（咸雍八年  耶律颇的）

　　自应州南境至天池。皆我耕牧之地。清甯间。边将不谨。为宋所侵。烽堠内移。似非所宜。（《辽史》八六本传。）

　　○西南面招讨府移府州牒（咸雍八年）

　　南朝兵骑越境施弓矢。射伤辖下人。（李焘《长编》。）

　　○耶律仁先墓志铭（咸雍八年  赵学严）

　　差戏。天炳五星而高明。地载五岳而博□□厚。人禀五行而□有故国王汉其锺昂阿术在殿。盖出萃野。逢展则絮。何代无人。有边宋王兼富精。王讳仁先。字一行。□□□我其□□□远祖曰仲父们述刺实鲁于越。即第二横帐。太祖皇帝之龙父也。王父讳思忠。圣宗皇帝朝。品南宰相。朝而其敏。落落有体貌。兴宗皇帝始在储邸。一见如旧。暨登龙位。诏从銮舆。升授左千牛卫将军。出入禁阍。给事左右。再授崇德宫使。总辖图般。兼领禁卫。又迁殿前副点检。上曰。唐有大亮。我有仁先。古今二人。彼此一时。假授北面林牙。又迁副枢密使。时朝廷以高丽女真等五国入寇闻。上曰。仁先可往。命驰驿安定之。因奏保定二帅联於北鄙。宜置开钅甬以为备守。有诏报。自是五国绝不敢窥扰。上嘉之。赐予甚厚。重熙十一年大兵南举。宋国遗奏乞旧好。命王使之。故太尉刘宋公为之副。是日临遣。上曰。彼自统和之后。岁贡金帛。通未国情不诚。汝可往。庶毕联命。王至宋廷。甚承礼敬。宋帝与大臣议著信誓。书纳。每岁添纳金帛二十万。永愿鸣好。报命。上悦之。授□□□□功臣。中书门下平章事。诏曰。王师方举。邻国乞盟。奉贡交欢。卿之力也。因授燕京留守同知兼权析津府尹事。下车之后。都邑肃清。又驰奏沿边添置产保。诏允之。时武清李宜儿以左道惑众。伪称帝及立伪相。潜构千馀人。劫敚居民。王侦捕获之。驿送阙下。迁契丹诸行官都部署。又拜尚（尚，疑是宋。）王。兴宗皇帝亲宣制曰。唐室之玄龄。如晦。忠节仅同。我朝之信你。室宁。壮猷宜此。又赐诗曰。自古贤臣耳所闻。今来良佐眼亲见。十八年。大兵西举讨夏国。命王为都统军。李元昊举国大去。不遇敌而还。授东京留守。判辽阳府事。论如燕。今皇帝嗣位之初岁。诏王赴阙。授同知燕疑脱京字。留守事。旋拜枢密使。凡命□六。封王五。制词皆曰御制。王又与相国姚秦公相善。军国大事。上多召二人议定。时帝叔宗元与子涅里骨。恃宠跋扈。秦公谓王曰。观此人父子。内怀逆节。外示谨色。万一窃弄。是昧早图。意者亲王阴检其事以闻於上也。未几。副部署耶律良奏得宗元父子诗知章等反状。上召王谓曰。□辈承朕大恩。岂有是耶。王具言其事。宗元已侦知之。涅里骨授军领数骑来袭。御幄。王呼蒙舍拔■〈扌玄〉木以御之。徐得弓矢。涅里骨中流镝。於地。刃其首以进。君曰与宗元合战。大败之。宗元遁去。缢死於林莽中。上遣使抚谕诸道。姚秦公等驰至行在。既抃且泣。上曰。尔等无畏此者。平定内乱。宋王忠力第一。秦公奏曰。疾风知劲草。世乱见忠臣。帝喜叹久之。授北面枢密。加尚父。守太傅。安邦卫社尽忠平乱同德功臣。清宁九年七月十九日。皇上以北鄙达打术不姑等部族寇边。命王为西北路招讨使往讨之。靳首万馀级。俘其酋长图没里同瓦等。驰送阙下。无何。八年四月十十日（八年以上应有脱文。）以疾薨于位。享年六十。皇上闻讣。震悼。辍朝三日。是岁二月二十四日夜。太白犯昴。识者□太白犯昴。大将死期。惟宋王乎。诏崇义军节度使左散骑常侍李翰充敕葬使。长宁军节度使检校太傅杨庶绩充敕祭发引使。以其年九月丙午朔十九日某甲子归葬於葛蒌母山之膴原。从先莹。礼也。呜呼。王之於国忠也。於家孝也。於民惠也。於官廉也。於人信也。而五德兼备。贵处人臣之极。天之报施不为薄也。惜夫寿靡及者。而国栋坏也。苍生何望之哉。王之弟曰义先。大内惕隐。富春郡王。曰礼先。盒州（盒字疑误。）团练使。曰智先。果州防御使。曰信先。南面林牙。果州居闲养素。馀三弟先於王逝。王之子曰庆嗣。见任北面林牙。女并适於名家。悲慕若不胜处。神柩特定前一日。果州林牙使驰驿有请於秦公。因托斈严为其志。既健让靡遑。遂倚马挥翰。不蹔停缀。词曰。

　　天炳五星。大图以清。地崎五岳。大方以贞。国产元佐。鸿业以成。堂堂宋王。万人之英。夹辅两朝。茂疑不丕绩。周虎壮猷。舜龙忠力。巨鱼壑硫。高鸿凤翼。尘扫叛乱。岳安社稷。帝曰尚父。天遣奇才。命讨北鄙。廓清氛霾。勋隆太常。位拯元台。胡不眉寿。泰山其颓。皇上闻讣。震悼兹久。如斯忠良。万代曷有。遂终之礼。宠贵逾厚。刊於贞珉。流懿不朽。

　　咸雍八年九月九日。（抄本。）

　　（文前原题“大辽国尚父于越宋王墓志铭”十二字。又“殿试进士李光书前崇义军节副使银青崇禄大夫散骑常□□□骑尉赵学严撰”三十三字。

　　（此志有契丹字志文，尚未拓出。志文经友人辗转迻录。容有讹脱。右文曾与朱子方同志推榷。志称刘宋公即刘六符，《辽史》卷八六有传。姚奏公即姚景行，《辽史》卷九八有传。又王之子庆嗣，即仁先传附传之挞不也。）

　　○创建静安寺碑铭（咸雍八年  耶律兴公）

　　五都错峙。帝宅尊乎中土。则大定之分。甲天下焉。三教并化。皇国崇乎至道。则梵刹之制。布域中焉。苟或就风雨交会之邦。辟龙像栖游之境。法舆地□可得而言。若夫迦文示寂之馀。招提奉像之设。缔构获其善报。供事植其胜因。则历世建寺之文。道之常矣。今略而不书。但叙兹地权舆之事。今太祖天皇帝。总百年之正统。开万世之宝系。公族衍盛。枝叶芬茂。故南大□讳玿。即帝之房孙也。故左金吾卫上将军讳宁。即公之长子也。故检校太师左千牛卫将军知涿州军州事讳昌允。即金吾之子也。协辅王室。许国之勋即著。并启土宇。裂壤之锡斯在。天邑之北。仅馀百里。则公之故地焉。岚凝翠叠曰佛山。山之足。民屋聚居。若郡邑之大曰义州。今兰陵郡夫人萧氏主之。即太师公之妻也。太师毓庆戚閈。讳心□佛。乘车暇日。以有思□凭高而肆望。延冈委迤。环甲第以远周。孤巘崔嵬。枕闲田而下廓。遂卜此地。肇开胜蓝。虽经始之谋有先。而考终之期奄速。夫人抱未亡之永恨。缉已坠之遗功。发大勇猛之胜心。资不思议之神力。由是断险为坦。烟卑就宽。长木下而翠色移。贞■〈王楚〉出而雲光破。罗斤叠运。远谷回音。雷杵高相。寒泉交响。金者冶。■〈缶瓦〉者陶。壁者圬。材者斫。彩者绘。隅者涂。众工衒勤。百事偕作。起於清宁八年庚子岁。成於咸雍八年壬子岁。辰次一周。元功告毕。中其殿。则曼茶罗坛。洎过未七佛明□高僧之像存焉。双其楼。则修冗路藏。洎圣贤诸传章疏钞记之部在焉。远侔东土。则震隅设绘者。□乐师如来。近拟西方。则兑位表形者。□弥陀善逝。至於十方宝相。五佛粹容。皆极其端严。曲尽于妙□。凡法堂僧宇。厨室囷房。洎厩库客次。靡不备有。皇皇焉。信解脱之阃域。功德之林者也。待其山月初霁。岩雲半开。飞摇金碧之辉。动荡烟霞之色。回檐落影。暑气由是夏销。斗桷排空。残照于焉夕挂。输奂之盛。可胜道哉。先是□夫人之长男辍供职于行朝。委都征于杂务。得佛牙一颗。大逾方寸。牙上得舍利七百馀粒。若珂□之质。宝坛光射。疑国兵之未分。氎灰色交。讶海龙之反施。夫人且曰遗□蕴安葬是崇。苟非坚固。必贻后悔。旁出之乾位。有孤峰■〈山景〉焉。碧石嶔■〈山金〉。固□巅末。遂募工鑱凿。深逾数丈。石之开。有文若叶纷敷之状。厝窆之日。众数百人。不约而集。有祥雲蔧地。弥覆其上。逮至吉时。则阳景舒光。不差晷刻。葬已□合。郁郁如初。远近见者。咸警异之。时咸雍五年九月九日也。明年十一月既望。□前后共三夜。光气烛天。见者数千人。复就石龛之前。架一小殿。殿则三圣八像相阿罗汉之容。悉皆具焉。呜呼。智者始谋。为利斯永。善人作事。获福自多。每至旸谷欲暝。曦轮将坠。舍利之影落覆邱茔。则太师公之遗墟。承荫其下。若非巧入心匠。神开智端。则揆事之长。孰能与於此。凡巨细之费。馀於二万缗。□□之绩。就於十二载。工徒之役。算日酬庸。驱籍一毫不取。皆贤夫人鬻饰减衣御之为也。寺既成。必假众以居之。遂延僧四十人。有讲则复益。二□□□僧既居。必资食以给之。遂施地三千顷。粟一万石。钱二千贯。人五十户。牛五十头。马四十匹。以为供亿之本。咸雍六年冬。事达■〈黄主〉听。上用嘉之。敕赐曰静安寺。奖勤意而贲山蓝也。恭维夫人以慈□接物类。以冲澹卻世纷。断而后行。力致者皆为轨法。仁以成性。身至则自是道场。遂能挺不退之至诚。集无上之良福。与夫桂阳追爱。起崇义于隋朝。陈妃施财。造逮元于晋代。固可同年而语矣。夫人二子。长曰佶。礼宾副使银青崇禄大夫检校右散骑常侍同知利州事兼部内巡检。次曰特里德。皆根乎善本。协彼胜心。宏助之功。讵能详述。大哉敝阿兰若之静姿。像薄迦梵之遗形。所祈祷圣作垂鸿。固萝图于浩劫。群灵护祐。趣花藏于他生。又何止延九族之修龄。荐三代之冥福而已哉。兴公才非半古。识不照邻。自服为吏之劳。颇滞攻文之思。兹承勤请。未易固辞。摭实宝坊。既尽一时之胜概。□英珉篆。愿垂千古之休声。铭曰。

　　神邑浩壤。六街棋布。虽敞释宫。不无重圬。□峰幽寂。万载□闲。虽开禅宝。是劳跻攀。帝辇□赊。川岐易造。能辟胜场。乃得中道。都会百里。风光数程。山参而□。冈横如平。□□夫人。上兹佛地。结构瑰琦。规模壮丽。正殿岿立。危楼对森。烟梵凝碧。朱薨叠阴。宝像中存。□□攸见。月伴高佛。雲□□□。孰□□土。□开□□□祐睿君□□含识□庇我华宗。资乎幽冥。（《承德府志》二十。）

　　（按静安寺在大宁故城南十家儿村，辽咸雍间兰陵郡萧夫人建。碑字漫漶不可读，寺址尚存，见《热河志》。今大宁城南里许，有古寺基址，周围数十亩，碑尚存。额书“大辽义州大横兰陵夫人萧氏创建静安寺碑”。碑阴有契丹字碑文，见《满蒙》第十六年十期。已漫泐。依能辨笔画者摹出之，凶本书卷末附录三。）

　　○奉差传宣谕宋使（大康元年  杨遵勖）

　　（一）奉圣旨。昨来蔚应朔三州地界公事。朝廷两遗使人诣南朝理办。今来蔚应两州。已是了当。只有朔州一处未了。终是难停往复。未委悉卿等昨离南朝日。有何意旨了绝。（《长编》引沈括《入国别录》。）

　　（二）皇帝传宣。今日枢密院中书同进呈卿等来问。南朝圣旨。除续有回文外。其间节次行遣。并先已闻达。即无不闻达事。其萧禧不肯朝辞。只为公事未了。须至在彼商量了当。所有萧禧立不肯下阶一节。待与问当。此外有鸿和尔大山天池子未了当。卿等必须带得南朝圣旨来商量。这起若不了当。必是不绝往复。（《长编》引沈括《入国别录》。）

　　○特建葬舍利幢记（咸雍八年  段温恭）

　　夫以觉皇示灭於双林。遗骨争持於八国。洎捧甒坛。咸兴窣堵，以至一丈六尺之金容。具瞻顿失。八万四千之宝级。相望而成。肇从印土届支那。历世弥深。降年尚远。迨至於今辰。圣贤出矣。即有燕京西紫金寺前三学寺论主崇禄大夫守司空传戒大师讳法钧。锺普贤之灵。孕凡夫之体。早识归依之路。幼达苦乐之宜。以智为刃。烦恼潜摧。以惠为灯。暗迷洞照。其行高。千尺拓松森岳顶。其戒洁。一轮明月印天心。德既优茂。心复爱慈。常疚怀於众生。思共成於正觉。是以去咸雍六禩四月□日。於马鞍山惠聚寺内开大乘菩萨戒坛。广度於四众。使之灭六根罪。增十善心。诸恶早除。馀疾兼免。不听者听。不语者语。手足拘孪者皆得伸之。□日清朝。四色莲花捧日现矣。馀之胜事。纷若难名。无所具录。洎南宋简来求戒者，不可胜录。自古及今。未之有也。故我涿州新城县衣锦乡曲堤里。邑众中书省大程官刘公讳清等。洎当村院内业经律论大德讳善□。抱玉璞之淳诚。持水轮之净戒。皆一代之□人也。遂同去南北朝驿路上。设无遮之飰。济求戒之人。益励虔诚。潛膺多福。於设飰之所。遂复感应舍利一粒。不逾数日。大小自至二十馀粒。曾遇阴霖。不果设飰。有当邑门前枢密院大程官刘公讳善。虔请於家内供养。至翌日早晨。圆毫俄现。方圆盈尺。信所谓不可思议殊胜者哉。乃与邑众同弘誓愿。期备窖藏。若起塔则止藏其舍利。功德惟一。建幢则兼铭其秘奥。利益颇多。况尘颺影覆恶脱福增。岂不谓最胜者欤。於是同鸠净赂。恪募良缘。石采环贞。匠徵郢俊。建尊胜幢葬□如来首於当村精舍内。前堂东南隅营其钜址。周稔未逾。殊勋告毕。□然标□□之仪。屹尔耸擎天之势。成集有异。得益弘多。或瞻礼者永出迷津。或旋绕者当登彼岸。自是不惟率土之群生。繁祥悉沐。亦使抹尘之多劫。胜刹长存。切以某布金乏地。斯玉有瑕。一无悬市之能。敢有刊石之作。幸众坚託。聊为直书。

　　皇朝建号咸雍八年岁次壬子四月大庚戍朔三日壬子午时特建。（民国《新城县》志十五。文末书“涿州范阳乡贡进士段漫恭撰”十二字。）

　　○特建纪伽蓝功德幢记（咸雍十年  段温恭）

　　特建纪伽蓝功德幢记。涿州范阳乡贡进士段温恭撰。大辽建号咸雍十禩岁次甲寅四月大戊辰朔十二日己卯午时建。（民国《新城县志》十五。）

　　（《县志》记此幢在舍利幢西。各高二丈馀，凡五级，作六角形。自僧众男女名氏外，并刻佛像多尊，雕琢极精，皆有佛名，惟此幢文字漫漶不可卒读。东幢并大书“奉为皇太后佑皇帝懿德皇后特建佛顶尊胜陁罗尼幢”，文颇完好。）

　　○水东村傅秀等造香幢记（咸雍九年）

　　维大辽之国。燕京易州涞水县遵亭乡水东村邑众傅逐秀等。先於寺西约□步有相承古塔一坐。村众共重兴□新。内有弥弛石佛六尊。特□浑金我□已屹。尚有馀钱。又弘大愿。新造香幢一所。普□□罪。今施香幢。保镇当村。□灾勿起。八方事欢。有施謤名在此。

　　咸雍岁次九年癸丑壬申八月朔□□□□□时建。（拓本。）

　　○边酉上高丽书求附籍（咸雍九年）

　　我等曾居伊齐村。为契丹大完。迩者再蒙诏谕。於己酉年十一月赴朝。厚承恩赍。且受官职。不胜感戴。顾所居去此四百里。往复为难。请狄耶好等五户。引契丹化内徙觅害村附籍。求为藩屏。（《高丽史》九。）

　　（按《高丽史》称西北面兵马使奏云：平虏镇近境蕃帅远将军骨於夫及觅害村要结等告云云。继称蕃帅又言三山村村谷海边分居蕃贼杀掠往来人物，为我仇仇；今欲报仇。告谕化内三山村中，尹夜西老等三十徒酋长亦皆响应。各率藩军，方将进讨。请遣乡人观战，於是遣定州郎将文选……同发云云。此大完亦作太弯，契丹设於女真之官号。）

　　○乞广本国姓氏表（咸雍十年  耶律庶箴）

　　我朝创业以来。法制修明。惟姓氏止分为二。耶律与萧而已。始太祖制契丹大字。取诸部乡里之名。续作一篇。著于卷末。臣请推广之。使诸部各立姓氏。庶男女婚媾。有合典礼。（《辽史》八九本传。）

　　○述时政文（咸雍  耶律常哥）

　　君以民为体。民以君为心。人主当任忠贤。人臣当去比周。则政化平。阴阳顺。欲怀远则崇恩尚德。欲强国则轻徭薄赋。四端五典。为治教之本。六府三事。实生民之命。淫侈可以为戒。勤俭可以为师。错枉则人不敢诈。显忠则人不敢欺。勿泥空门。崇饰土木。勿事边鄙。妄费金帛。满当思溢。安必虑危。刑罚当罪。则民劝善。不宝远物。则贤者至。建万世磐石之业。制诸部强横之心。欲率下则先正身。欲治远则朝廷。（《辽史》一○七本传。）

　　○蓟州神山雲泉寺记（咸雍八年  王鼎  受戒居士）

　　噫。佛法西来。天下响应。国王大臣与其力。富商强贾奉其赀。智者献其谋。巧者输其艺。互相为劝。惟恐居其后也。故今海内塔庙相望。如睹史之化成。似耆阇之涌出。第当形胜。举尽庄严。非护世神灵。潜有加被。出尘龙象。先为主张。何以至於是哉。渔阳郡南十里外。东神西赭。对峙二山。下富民居。中厂佛寺。前后花果。左右林皋。大小逾二百家。方圆约八九里。每春夏繁茂。如锦绣围绕。正殿之内。实以本尊八菩萨。颇加严饰。以备归依。厨库五间。食堂称是。廓庑三倍。僧房亦然。至於碓磨墉垣。无不曲备。惟三门讲堂见事经构。虽俭且节。所费无虑百馀万。忠以为三宝之胜场。作一方之福地。非其主者。其谁能之。先是盘山甘泉寺志秘上人者。俗姓李氏。本家神山。髫年辞亲。冠岁进具。了身心而如幻。悟世界以即空。护童子之根。盖从先世。落天魔之胆。其在此生。始终不逾。远近皆信。重熙九年。乃有当郡邑人张从轸等百馀人。列状同请。上人始与门徒定远。同来住持。既而法乳呴濡。成香熏灼。所行甚密。若无迹而可寻。其化弥多。遂不言而自喻。■〈亻亲〉施以之充牣。徒众因而伙繁。补故修新。有增无损。是以致其然也。咸雍八年春。期徒定开等状兹宏丽。奏乞旌褒。朝廷嘉之。遂赐今额。坛那改观。制度增辉。复虑将来莫详所以。因相与录其本末。託余文而志之。予以谓兴其法者时也。弘其道者人也。重其人者德也。非时法莫兴。非人道莫弘。非德人莫重。是三者俱。然后可至於光大。若上人者。斯可谓有德者也。不然。何变旧兴废如其盛邪。后之人傥能潜心於是。相继不绝。知此地诞为道场。永无穷已。受次补者。宜深勉之。

　　○时咸雍八年壬子十一月二十六日记（民国《蓟县志》九。）

　　（额题“大辽蓟州神山云泉寺记”，文前刊“范阳王鼎辞沙门志延笔”，文末刊“扶风马全材刻”。）

　　（王鼎虚中，於清宁五年登进士第。清宁八年，又一王鼎中状元。均在十年以前。此未署衔之王鼎，应是见於《日下旧闻考》之受戒弟子王鼎。当时仍有一宋臣王鼎，奉使入辽，四人同时同姓名。）

　　○固安县固城村谢家庄石桥记（大安五年  王鼎  状元）

　　噫。旧立徒杠。尚有常节。故水毕除道。水涸成梁。弗可阙已。过是未修。或修之不谨。则为其害也非细焉。若官司失豫备。则民下得骚图。亦救弊之一端也。固安坤隅一舍内有谢家庄。为近川流。恒苦湫下。每春泽未透。秋潦尚渟。则此河壖。大为坎窞。使人病涉马还泞。虽魏汾沮洳。荆土涂泥。不是过也。立繇習惯。止务因循。致慈险阻之深。无有坦夷之望。慢防且久。改作者谁。则我邑主优婆夷实其人也。邑主事张姓。阎氏。自为女为妇为母已来。孝敬慈柔。乡邻藉甚。固不待言说而后知其美也。及称未亡见谅之死。以家二女婿同居。感之悦之。俱同和顺。故其兴利若一心焉。每自出财。或他与力。前后铸办洪钟一口。起建佛殿三间。叠成道路一十里。□其始终有立。虽勇毅英雄。蔑以加矣。惟兹远虑。尚未速成。似有待而然也。以谓沛然莫之御者水为大。确乎弗可拔者石为坚。与其多易而致难。曷若暂劳而享逸。繇是一之日。规断岸计横流。二之日。就它山下文础。云随根至。天与骨来。相继十霜。才及百两。犹未毕此愿也。会有涿州西七里小马村成济闻之。惠然来助。自时缘感。特异往初。老幼相呼。远所比至。上置埼岸。旁压壖泥。有同下坂以走丸。并欲挟山而超海。望之玉立。地欻变于宝严。过之砥平。人咸疑其化出。自菲悠久。颛得经营。则何以发自至诚。形于吉梦。得人为助。不日告成。若是之速耶。桥既成。又求文於下走。欲其同会。各录本名。如过见千佛之比。用齐坤厚。永弗坠焉。

　　时大安五年岁次己巳仲春二月八日丙时记。（拓本。参民国《固安县志》四。）

　　○慧峰寺供塔记（大安七年  王鼎  状元）

　　噫。惟佛法身。本离名相。然其应物。无不现形。故我释迦文为度娑界。当其出现。则转彼法轮。至於涅槃。乃留其舍利。迳根归本。其力无穷。若有众生。能兴供养。所获利乐。讵可思惟。云谁奉之。属在能者。则我邑主法师实其人也。法师讳从杰。燕京崇孝寺左街僧录通文理大师之门人也。心知如幻。志乐非家。自从学挥尘以来。有传戒度人之愿。本之实际也。长体无座。推之方便门，亦存有相。故随缘靡定。应用无方。所至之间。便作佛事。先是此地有砖塔一所。上下十七檐。高仾二百尺。久亏妙供。空负孤标。大安五年己巳岁。师■〈扌嶲〉瓶锡。届是香林。因瞻窣睹之灵仪。知具如来之遗体。生希有难遭之想。从昔未闻。如无上最胜之容。於今复出。欲兴大供。遂召多人。德不孤而邻自孚。唱弥高而和之亦广。如风偃草。如蚁慕膻。或贲乎缯盖幢幡。或备其香华灯烛。或高声赞呗。或尽礼归依。想应再动於魔宫。不止重辉於沙界。即於其年二月望。就其□特建圆寂道场。用酬庇荫。明年设会。众亦复然。追慕感伤。信入随喜。惟兹会也。非其有福德有善缘者。弗可遭逢成就而已。现与檀那。交相庆赖。咸愿刻石。永为定式。於每春促白月满时。恒建如是道场。以备如是供养。庶生生世世。承佛荫以弥坚。子子孙孙。固道心而相继。际夫劫尽。直至因圆。仍以众名列於碑后，用昭不朽。式示将来云尔。

　　维大安七年岁次辛未三月庚申朔十七日丙子坤时建。（民国《固安县志》四。）

　　○焚椒录序（大安五年  王鼎  进士）

　　鼎於咸太之际。方侍禁近。会有懿德皇后之变。一时南北面官。悉以异说赴权。互为证足。遂使懿德蒙被淫丑。不可湔浣。嗟嗟。大墨蔽天。白日不照。其能户说以相白乎。鼎妇乳媪之女蒙哥。为耶律乙辛宠婢。知其奸■〈扌冓〉最详。而萧司徒复为鼎道其始末。更有加於妪者。因相与执手叹其冤诬。至为涕淫下也。观变以来。忽复数载。顷以待罪可敦城。去乡数千里。视日如岁。触景兴怀。旧感来集。乃直书其事。用俟后之良史。若夫少海翻波。变为险陆。则有司徒公之实录在。

　　太安五年春三月前观书殿迷士臣王鼎谨序。（《焚椒录》。）

　　○懿德皇后论（大安五年  王鼎  进士）

　　嗟嗟。自古国家之祸。未尝不起於纤纤也。鼎观懿德之变。固皆成於乙辛。然其始也。由於伶官得入宫帐。其次则叛家之婢。使得近左右。此祸之所由生也。第乙辛凶惨无匹。固无论。而孝杰以儒业起家。必明於大义者。使如惟信直言。毅然诤之。后必不死。后不死。则太子可保无恙。而上亦人可惭於少恩骨肉哉。乃亦昧心同声。自保禄位。卒使母后储君。怀诸老成。一旦皆死於非辜。此史册所书未有之祸也。二人者。可谓罪通於天者乎。然懿德所以取祸者有三。曰好音乐与能诗善书耶。假令不作回心院。则十香词。安得诬出后手乎。至於怀古一诗。则天实为之。而月食飞练。先命之矣。（《焚椒录》。）

　　○六聘山天开寺忏悔上人坟塔记（大安五年  王鼎  进士）

　　噫。古之葬者弗封树。虑其伤心。若掩骼埋之类。欲人之弗得见也。而后世朴散。转加乎文。遂有贵贱丘圹高厚之制。及佛教来。又变其饰终归全之道。皆从火化。使中国送往。一类烧羌。至收馀烬为浮图。令人瞻仰。不复顾归土及泉之义。世以为然。自非商道。孰克相宜。我忏悔上人。终获是礼。斯无愧焉。上人讳守常。曹姓。易县新安府人也。幼習儒业。早善声明。口授诸生。处处为师匠。年十七便厌世。累礼六聘山铁头陁为师。十九受具。就学无方。所向迎刃。始讲名数税金吼石等论。次开杂花经。洎大乘起信等论。前后出却学徒数十人。兼放菩萨戒坛十馀次。所度白黑四众二十馀万。住持本山三十年。倡道外。日诵大悲心咒以为恒课。方与佛宫长为法匠。无何。以咸雍六年正月二十一日迁化於上方栖神之所。春秋六十一。夏腊四十二。而最后顶暖。其容如生。即以其次月九日。具天竺茶毗之仪而送之焉。薪尽。氎灰外戒珠如流。至有掘地。所求亦广。非夫性纯与世县解者。曷由底其然邪。旋以其年三月望日。塔其骨於上方本院之坤隅。大安六年三月十五日。其受法俗弟子王至温。始议述其遗躅。託予文而志之。以告於后。呜呼。唱高和寡。所继者无多。处在人亡。其悲者有几，今室还没草。骨已为尘。犹以故人纪其遗躅。则高山仰止之咏。不独美其前人。乃知名教之兴。师道尊重。俾夫民德愈归於厚矣。

　　时大安己巳岁姑洗这十五日记。（拓本。）

　　（按拓本题“朝议大夫乾文阁直学士知制诰赐紫金鱼袋王虚中撰”。虚中，王鼎字也。检大安己巳为五年，姑洗月即三月。然文内称大安六年三月十五日，其受法俗弟子王至温始述其遗躅，託虚中文而志之云云。六年始託其志文，何得文成於五年，是己巳之误显然也。或六年为五年之讹乎？）

　　○法均大师遗行碑铭（并序  大安七年  王鼎  进士）

　　昔仲尼既没。庐墓者哭而失声。叔子云亡。过碑者感而堕泪。吾始讶其然也。及迹其行事。见有遗爱。未尝不■〈扌弇〉卷涕泗将下。固知仁义恩泽。深入生灵骨髓也皆尔。惟我钜辽。粤有高行。其来也编甿受赐。庆法命之延龄。其去也举世无聊。惧佛灯之短焰。垂恩已甚。与上攸同。则我马鞍山故崇禄大夫守司空传菩萨戒坛主大师其人也。大师讳法均。无字。其幼稚踪迹。与拾得上人陆羽高士相类。故乡闾族望。此莫得详。兰茁潜幽。珠英閟润。自非精鉴。孰可前知。则有京西紫金寺非辱律师。目击净器。收而教之。聚沙外。不为童游。救蚁间。皆自天性。及进具。内解结缚。深畏知觉。造次以善俗。雍容而协道。若莲华在水而不著。金刚遇物而能坏。其於持范。盖得自然。非矫揉戕贼之可致。虽行在毗尼。而志尚达摩。因负笈寻师。不解衣者多岁。为攻坚木。切救头然。以致名数相应。税金吼石等论。宗旨明白。义类条贯。其破邪则龙象之蹴踏。其辩正则师子之哮吼。主盟后进。凡十数年。清宁七年春。朝命与能校定诸家章抄。师协舆论。已在数中。会有人力争胜负。欲代师之次者。师因求退。与息贪竞。时议多之。至秋。燕京三学寺论场虚位。公选当仁。复为推辞。弗获免。岁满始授紫方袍。赐德号曰严慧。从旧式也。及受代。亟辞毂下。来隐是山。一之二之日。同行云奔。三之四之日。檀■〈冉阝〉景附。交尝甘露。互挹清风。自倍岁增。众常累百。咸雍五年冬。上以金台僧务繁剧须人。诏委师佐录其事。虑志可夺。其命虽寝。因顺山上下众心之愿。始於此地。肇辟戒坛。来者如云。官莫可御。凡瘖聋跛伛。贪愎憍顽。苟或求哀。无不蒙利。至有邻邦父老。绝域羌军。并越境冒刑。捐躯归命。自春至秋。凡半载。日度数千辈。半天之下。老幼奔走。疑家至户到。有神物告语而然。越明年。师道愈尊。上心渴见。爰命迩臣。敦勉就道。因诣阙再传佛制。以石投水。如火得薪。其志交孚。非喻可及。遂肯与永乐。北面尽西土鸣足之敬。翌日。特授崇禄大夫守司空加赐为今号。师以外臣求免。上以有力见谕。虽深闭固拒。而不懈益虔。至于再三。然后祗受。上悦甚。因为师肆青。兼免逋负。仍锡宸什。下贲潜德云。行高峰顶松千尺。戒净天心月一轮。其见谛重如此。复可如愿。遍利群品。乃受西楼白霫柳城平山云中上谷泉本地紫金之请。所到之处。士女塞涂。皆罢市辍耕。忘馁与渴。递求瞻礼之弗暇。一如利欲之相诱。前后受忏称弟子者。五百万馀。所饭僧尼称於是。间或有暇。力救无告。孳孳焉常若弗逮。惟恐人之知也。议者谓无相好度生之缘。给孤独济物之力。兼而备者。其在师乎。以苦节素高。励精过当。因感微恙。遂成沉痼。及天书屡降。御药继至。尚犹过中不食。竟夕课诵。仍为榜示。遍晓未晤。非以戒为命视身若无者乌能然。将没前一夕。其山自鸣。禽兽与人皆惧。师亦知缘尽。与众告别。至辩色恬然而逝。盖世寿五十五。僧腊三十九。实大康元年三月之四日也。讣至。上尽然者久。特遣使赙赠吊慰其徒众。仍委留守中门使太常少卿杨温峤颛董后事。七众号恸。如哭所天。具缞者数百人。舍身命者十馀辈。则其恋慕也可知已。即以其月二十八日。具礼荼毗于北峪。火灭后。竞收灵骨。以当年五月十二日。起坟塔於方丈之右。官给外又创影堂。左右以石建尊胜陁罗尼幢各一。皆众愿所成。聊为追荐。恩深报重。其道宜然。门人上足裕窥等。咸以夙承法乳。难忘戒香。大惧其美之弗传。有时与化而皆尽。遂相与约议。录师遗躅。託予文之於碑。况鼎久奉清谈。粗知密行。是敢调其一二昭昭之大者。以信於后。自馀冥感琐屑之事。皆不道。亦以存师之志也。铭曰。

　　岭南江西。牛头虎溪。一隐高行。名与之齐。一、能席是美。非系乎位。生荣死哀。道尊德贵。二、出蓟门兮西观。日岩岫兮巑岏。伊高庳今参差。何独尊兮马鞍。三、非以其下。旧有人邪。神灯发焰。古玉绝瑕。四、善传佛戒。惊破聋瞶。能俾阐提。金刚不坏。五、高辟度门。远迩云奔。始见友德。来仪帝阍。六、师子一吼。天聪去豆。上下交孚。如鸟破鷇。七、岁宠朝临。宸章夕吟。褒美佛使。摧伏众心。八、古谓世险。其来有渐。如何忽然。永流灯焰。九、嗟我都人。潮音屡闻。到此无聊。如身在焚。十、空感灵塔。中藏弊纳。物在人往。声悲响嗒。十一、惟内行兮巍峨。克比峻兮山阿。勒贞石兮仰止。同百世兮不磨。十二、此文可毁。此实难坠。敢告后学。敬之无愧。十三、太安七年岁次辛未闰八月戊戍朔壬午日乾时建。（拓本。）

　　（按《辽史兴宗纪》：“咸雍六年十二月戊午，加圆释、法钧二僧并守司空。”检年月官爵与此碑皆合。惟“均”字史作“钧”。前文段温恭撰《葬舍利幢记》亦作法钧。）

　　○贻使者诗佚句

　　谁知天雨露。独不到孤寒。（《辽史》百○四本传。  王鼎  进士）

　　●卷九

　　○请免赐乙辛辛牧地奏（大康元年  耶律引吉）

　　今牧地褊陿。畜不蕃息。岂可分赐臣下。（《辽史》九七本传。）

　　○劾耶律乙辛密奏（大康元年  萧岩寿）

　　乙辛自皇太子预政。内怀疑惧。又与宰相张孝杰相附会。恐有异图。不可使居要地。（《辽史》百十《耶律乙辛传》。）

　　○十香词（大康元年）

　　（一）青丝七尺长。挽出内家装。不知眠枕上。倍觉绿云香。

　　（二）红绡一幅强。轻阑白玉光。试开胸探取。尤比颤酥香。

　　（三）芙蓉失新艳。莲花落故妆。两般总堪比。可似粉腮香。

　　（四）蝤蛴那足并。长须学凤凰。昨霄欢臂上。应惹领边香。

　　（五）和羹好滋味。送语出宫商。定知郎口内。含有暖甘香。

　　（六）非关兼酒气。不是口脂芳。卻疑花解语。风送过来香。

　　（七）既摘上林蕊。还亲御苑桑。归来便携手。纤纤春笋香。

　　（八）凤靴抛合缝。罗袜卸轻霜。谁将暖白玉。雕出软钩香。

　　（九）解带色已战。触手心愈忙。那识罗裙内。消魂别有香。

　　（十）咳唾千花酿。肌肤百和装。元非啖沈水。生得满身香。《焚椒录》。

　　〔右词十首，《文存》已著，据《焚椒录》，题耶律乙辛撰。今按《杰椒录》：“（单）登妹清子嫁为坊朱顶鹤妻，方为耶律乙辛所匿。登每向清子诬后（宣懿）与（赵）惟一淫通，乙辛俱知之。欲乘此害后，以为不足证实，更命他人作《十香》淫词，用为诬案。”是词非乙辛作甚明。述所见《焚椒录》有两本：一宝颜堂秘笈本，一津秘书本。二者所载《十香词》，文字并同，惟第二首颤字，宝颜堂秘笈本作擅。而缪氏於第一词内“挽出”作“挽作”。第六词内“脂芳”作“异云脂香”。第七词内“苑”作“院”。惟第八词内“袜”作“帽”。第九词内“消”作“销”，似可通用。至第十词内“百合装”作“百合香”，则文意不同。岂缪氏别见一本耶？〕

　　○行满寺尼惠照建陁罗尼幢记（大康元年）

　　噫。尊莫尊於师长。重莫於君亲。义本在三。恩无与二。况华昨承法雨。润未离身。俱想戒雷。声犹在耶。痛旧山而忽隐毫相。惊新塔而已外毡依。差无化火之能。恨不异云而从。今但坛哀坐下。抆泪庵前。求道荫之明。则梁木其坏思法恩之报。则昊天罔极。其不可已。当如之何。乃建妙幢。上刊密印。託难思之句义。变无尽之光明。秽增圣道之缘。兼塞妄情之恋。愿於北地。开天眼以照临。不舍下根。运神力而加被。用携信手。直至道场。期此涓尘。少报万一。

　　维大康元年岁次乙卯七月辛酉朔二十四日甲申庚时建。（拓本。）

　　○致张孝杰耶律乙辛书（大康元年  萧惟信）

　　懿德贤明端重。化行宫帐。且诞育储君。为国大本。此天下母也。而可以叛家仇婢一语动摇之乎。公等身为大臣。方当烛照奸宄。洗雪冤诬。烹灭此辈。以报国家。以正国体。奈何欣然以为得其情也。公等幸更为思之。《焚椒录》。

　　○辞绝婚对（萧意辛）

　　陛下以妾葭莩之亲。使免流窜。实天地之恩。然夫妇之义。生死以之。妾自笄年从奴。一旦临难。顿尔乖离。背纲常之道。於禽兽何异。幸陛下哀怜。与奴俱行。妾即死无恨。（《辽史）一○七本传。）

　　○请分部治阻卜上书（萧图玉）

　　阻卜今已腹化。宜各分部。治以节度使。（《辽史》九三本传。）

　　○放怀诗自序（耶律孟简）

　　禽兽有哀乐之声。蝼蚁有动静之形。在物犹然。况於人乎。然贤达哀乐。不在穷通祸福之间。易曰。乐天知命故不忧。是以颜渊箪瓢自得。此知命而乐者也。予虽流放。以道自安。又何疑耶。（《辽史》一○四本传。）

　　○乞修国史表（大康  耶律孟简）

　　本朝之兴。几二百年。宜有国史以垂后世。（《辽史》一○四本传。）

　　○侍御榻奏对（大康二年  耶律孝杰）

　　今天下太平。陛下何忧。富有四海。陛下何求。（《辽史》一一○本传。）

　　（按本传作张孝杰，耶律乃赐姓。传云：“大康二年秋猎，帝一日射鹿三十，燕从官。酒酣，命赋云上於天诗。诏孝杰坐御榻旁，上诵《黍离》诗：知我者，谓我心忧；不知我者，谓我何求。”孝杰奏对云云。）

　　○释摩诃衍论赞玄疏引文（耶律孝杰）

　　臣闻觉皇之立教也。权舆六度。弘正道以流徽。轨辙三乘。应群生而示化。经言无际。弥天地之表不可穷。法意甚深。极江海之量不能测矣。自结集之后。洎于传布已还。绵历岁时。孰能恢阐。粤有菩萨。名曰马鸣。以十身证果之身。处八地示因之地。张皇正教。破逐邪宗。制起信之论文。契如来之言教。次有龙树大士。仰追师德。嗣作主盟。据五分之精微。裁十轴之奥妙。号曰释摩诃衍论。斯乃佛生等有门法对开。含总别之深诠。具能所之玄旨。自震旦流通而后。洎摩多传译已还。圣喆未逢。清徽曷启。我天佑皇帝。位联八叶。德冠百主。睿智日新。鸿慈天赋。儒书备览。优通治要之精。释典咸穷。雅尚性宗之妙。尝谓曰。释摩诃衍论者。包一乘之妙趣。括百部之玄关。安得宗师。继为义疏。守司空诠圆进法大师。学逾观肇。辩夺生融。屡陪内殿之谈。深副中宸之旨。会因众请。获达聪闻。旋特降于俞音。俾广求于隐义。由是精涤慧器。密淬词锋。研精甫仅于十旬。析理遂成于五卷。適当进奏。果见褒称。秘赐号曰赞玄疏。皇上听政之馀。省方之际。历刊详而在手。感印证以经心。于此论中。先立御解四道。皆识透前古。信结后人。众耶所未闻。凡情所不造。天才独秀。物义同归。如大雾之指南。若群星而拱北。义摄于五十一藏。究之无穷。理分于三十三端。牢不可破。诏从模镂。言使传通。目龟镜以长存。同日星而永照。臣恭承温綍。俾赞宝编。灿灿义天。管窥而莫际。汪汪学海。蠡酌以徒烦。退让磨遑。聊述梗概云尔。《释摩诃衍论赞玄疏》卷首。

　　○仁懿皇后哀册（大康二年  耶律孝杰）

　　维大康二年岁次丙辰，三月丙辰朔，六日辛酉。

　　大行皇太后崩於诏阳川之行在所。旋殡於庆州北别殿之西阶。夏六月乙酉朔，十日甲午。将袝於□兴陵。礼也。殡殿宵残。祖庭烬灭。□翣飞雾。素帷卷雪。严哀杖以前道。怅神辉之永诀。风雲黯黯以凝愁。水石潺潺而氵敕咽。哀子皇帝弘基。义感劬劳。情缠楚切。顾蜃辂以徐进。痛牺尊之已撤。

　　兹颜不见。如初之爱恋空深。

　　懿范追思。终古之流传虑绝。爰命辅臣。恭述徽烈。辞曰。

　　皇辽受命。体元于天。坤象配德。含草自然。感华宗之茂启。国庆系以丕延。一门多后妃之贵。四荒秉王侯之权。家以孝笃。国以忠全。善积有后。祥开必先。大行皇太后轩芒育粹。婺角锺妍。神光烛室。翕赫卿霭。袭幄而翩■〈羽连〉。曾沙叶祯。

　　偃月标异。玉衣早契於嘉兆。金屋遂居於正位。遵易爻在馈之戒。守国风卷耳之志。睦九族以诚著。训六宫而教被。虽虞嫔妫汭之淑。夏娶涂山之懿。商亳炽於有娀。周镐隆於太姒。如将接轨以俦较。未可联衡拟议。矧以慈懿纯裕。萧雍粹洋。聪明淑脊。贞静矜庄。泽雷雨兮母临兆姓。量江海兮子育群方。于祖陵有奉承之敬。于先庙有翊助之良。弘道惟济。好生不伤。崇大雄之妙教。通先哲之灵章。精穷法要。雅识朝纲。建宝塔而创精蓝百千处。即中宫而居。永乐迨五十霜。靖闲之仪。郁如兰蕙。温洁之行。皎若珪璋。不忘喜以忘怒。惟知柔而知刚。仁惠兮不及。

　　信实兮中藏。欲蕃衍於苗裔。弭猜妒於嫔嫱。修邻邦之好兮。优以恩礼。戒戚里之骄兮。顺慈典常。视人之衍纤而必掩。闻人之善微也能彰。其於圣善。安可纪量。总盛德以冞茂。盍修龄之益康。呜呼哀哉。高穹不祐。慈荫蚤■〈冫射〉。永怀罔极。零涕以唶。期长保於鸿休。忽奄升於大夜。阒■〈旋，王代方〉闱之不御。邈金界之攸舍。服委■〈羽上軍下〉翟。奁闲翠麝。望陇月之孤沉。怆湘云之潜化。昔年偶圣。仙輧从永以下流。今日辞凡。龙辔拂霄而高驾。呜呼哀哉。音尘漠漠兮悲人间。

　　星汉迢迢兮还不还。银凫海冷兮愁空山。玉鸾匣晓兮辟玄关。松楸有恨兮烟色碧。苔藓无情兮雨点斑。呜呼哀哉。繐旌转兮霜波卷。虬漏长兮鱼烛暖。挽铎锵锵兮替丝竹。穸阙冥冥兮陈圭瓒。当溽暑之夏半。宛凄凉之秋满。浃尘宇以心摧。极铜台之日断。聊纪美於宝册。庶增辉炜莞。鸣呼哀哉。谨言。

　　（《仁懿皇后哀册文》，撰人原署“宰臣耶律孝杰奉敕撰”九字於文末。此文经牟里先发表於《通报》。本书系转引自田村实造《庆陵》。田村原错断句读凡十馀处，并依上下文改正。“将袝于□兴陵礼也”，“兴”上缺一“永”字，或是抬头。“灭”字下、“翣”字上亦缺一字，则显系脱漏。“商亳炽於有娀”，“娀”原作“■〈新上女下〉”。“翊助之良”，“翊”原作“■〈立月〉”。“弭猜妒於嫔嫱”，“猜”原作“■〈犭责〉”，均属碑刻别字。朝纲纲字误网，不知原刻讹字或牟里抄误，但为错字无疑。）

　　○石幢铭文

　　遗言躬临吉地诏台臣而莅

　　移■〈辶穸〉於新营庆州之攒涂殿。（石幢於庆州城址出土。见田村实造《庆陵》。）

　　○萧德温墓志铭（大康元年  张臣言）

　　伏闻皇朝开国以还。迨今八叶。子孙蕃衍。故所重者外戚欤。疏於显爵。则大至王侯。颁於懋赏。则珍匪毂帛。宠灵既被。贵盛斯极。而其间名数尤峻者。愈於公之闵閈也。一门生於三后。四世出於十王。诚不谓超於古而贯於今。流於芳而锡於美。致兹来裔。袭厥垂休。必欲显达於昌期。光华於盛旦。是何兰英欲馥。岂意凌飚之败。玉彩将明。不期炽艳之焚。斯乃物匪人情。时合人事。事之见则何也。故兰陵萧公。而年龄不远谓之矣。公讳德温。字好谦。其先兰陵人也。命氏之后继产其贤。故赠晋国王。讳和。秦国大妃耶律氏。曾王父母也。祖推诚协谋致理同德佐国功臣。枢密使。开府仪同三司。守太师。兼政事令。齐国王。食邑四万户。食实封五千户。赠大丞相。讳孝穆。辽国太妃耶律氏。王父母也。故资忠尽节致理经邦功臣。枢密使。保义军节度使。陕虢等州观察处置等使。开府仪同三司。特进。守太师。兼中书令。采访使。陕虢等州大都督府长史。上柱国。陈王。赠大丞相。讳知足。则烈考也。今公主耶律氏。则慈母也。故西北路招讨使。驸马都尉。齐王。讳无曲。则叔也。於国於家。维忠维孝。隆恩缔好。皆为禁内之华姻。优命旌劳。并□□中之徽号。公即丞相陈王之长之也。今皇太后之亲侄也。黄鹄逸势。紫鸾奇踪。落落后怀。温温素行。自发身於名帐。旋入仕於熙辰。时国家因追祖以有勤。俾命官而不次。或遥持节钺之权。或内守图籍之务。身即当任。心多尽公。方远奋於壮图。忽谓生於□疹。国医就治。有加无瘳。是年冬十有二月。皇太后覆诞之辰。诏授公左金吾卫上将军。欲慰公之怀。望愈公之病。奈何不由人力。岂乏秦医。维应天时。祸已延於丘■〈宀歹〉。无何於大康元年三月十九日。终於辽水西之行帐。享年四十有五。悲萧萧阗夜之中。暂□□艳。苦杳杳高穹之上。迅过乌晖。□舆皇太后闻问。为之零涕伤悼者累日。出宫中衣一袭以敛之。厚其赗赠。凡殡葬所须。并从官给。仍诏广德军节度副使王□□监护。即以其年五月二十四日。袝葬於黑山之先茔。礼也。公有弟四人。今同中书门下平章事。西北路招讨使。驸马都尉。讳德良。尚故齐国长公主。次曰德恭。中正军节度□后。次曰德俭。故章■〈敏上心下〉宫汉儿渤海都部署。授太保。次曰德让。诸行宫副都部署。驸马都尉。尚帝之长女魏国公主。金昆玉季。递存爱敬之诚。龙章凤姿。各遂升迁之志。公娶耶律氏。封辽水郡夫人。仪禀姆规。恭修妇德。佩珩璜而中节。服组纟川以知方。期终偕老之心。遽起未亡之叹。有子二人。长曰酬窝。太子卫率府率。次曰乌鲁八。有女八人。长曰某。次曰某。次曰某某。年虽幼稚。性赋聪惠。惟公礼尚谦冲。德从温厚。负英雄之气。□彀骑之能。事万乘则竭乃忠勤。养二亲则尽乎孝敬。谓景□以斯延。何昌时而奄谢。呜呼。苗而不秀。秀而不实。斯亦有之哉。远日已临。动克周於盛礼。沉□用勒。庶不泯於徽音。臣言性本颛愚。才非该赡。幸蒙请託。乌能避辞。秉笔恧颜。强为铭曰。

　　辽国俄作兴。萧公运遘。时既挺生。禄何虚授。智识渊深。襟灵宽宥。谷骑双精。各实相副。鸑鹫珍禽。麒麟异兽。孝信曾颜。名高邓窦。太后曰姑。陈王之胄。兰陵氏兮。贵而未有。■〈山上昆下〉玉辉华。嵇松郁□。兰陵氏兮。淑仪岂陋。骊颔珠生。蟾宫桂秀。兰陵氏兮。克昌厥后。室满邃堂。骏盈华厩。兰陵氏兮。罕有其富。玉勒行春。锦衣耀画。岂乘盛时。靡延遐寿。卜於刚辰。閟於立岫。亿万斯年。英猷不朽。（拓本。）

　　○回宋议地界牒（大康元年  萧素）

　　沿边山名地里界至。南界足可自知。岂可称文会问。（李焘《长编》。）

　　○涿州移宋雄州牒（大康元年）

　　（一）准枢密院劄子。据山西部辖司申。近巡历缘山口铺。有双井地蔡家口。南人阻挡北界人旅过往等事。已降付枢密院讫。（李焘《长编》。）

　　（二）西陉寨鸿和尔山天池子一带尚有占据。及言无可商议。缘久来并系当界地分。元初被南界将引数十兵众。强来占夺。若是此起不再商量定夺了当。以后终须难绝往复。（李焘《长编》。）

　　○王敦裕墓志铭（大康二年  □□□温如）

　　盖闻万岳降灵。山甫挺生於周代。处星陨耀。谢孚应毙於晋朝。□□今□太原公其生也。非独降松岳之灵。莫不五纬储精。两仪孕秀。其毙也。其止殒处星之耀。莫不千官茹叹。万乘改容。虽荣落以有期。信功名之不朽者哉。谨案公讳用□字敦裕。其先太原祁郡人也。原其族系。乃唐太宗朝口陈十在官高太尉王珪之后耶。由德盛於先世。致庆延於后昆。子继孙承。迭居显仕。祖功宗德。蔚有令闻。自磨□周。簪裳籍□□洎烈祖经知尚武军州事。次祖□履古人行。为君子儒。扬汉南独步之称。蔼江下无双之誉。虽未捷高第。□群英之表欤。时会尚武军太守赴□天庭我次祖绍权知尚武军事。因与燕王刘仁恭构隙之年。屡困战敌。遂慕义响风。自南北租北。式会我太祖大圣皇帝。廓得臣无家之略。致公烈祖□述后利之荣。犹汉季纳楚之陈平。效汤乙任夏之伊尹。□合符契。会□风云。暨嗣皇继圣。以顾命受遗。累迁淳和守正佐理功臣。开府仪同三司门下平章事。监修国史齐国公。仍奉诏於建州营创私第焉。噫。苟非袭庆□高门。安可增大於奕世。厥后遗风馀烈。茂族华宗。已载於公之烈考故殿中少监□兴中府亚尹事讳□□字子贞之铭志存焉。此又何繁其文而再其说。公即严尹少监之元子也。母曰鲜于氏。故燕京酒坊使兖之季女也。授东海县君。从夫之贵也。公学穷游夏。□□轲雄。属辞追三代之风。下笔后两京之作。爰从壮岁。首中乙科。始倅麟符。备彰幹器。次复象阙。尤擅□名。既莅事於枢庭。果受知於相府。臣劳载懋。君命颇优。一沐鸿恩。□□□□出□□□军观察判官。此盖谷考绩於临民也。是何将膺膴仕。忽遘沉疴。屡祷灵蓍。难掩大数。越咸雍九年季月五日。逝於惠州东北隅行在之所。春秋三十有九。至大康□年仲秋二月十有五日。归葬於中京西南兰若院西北隅新茔。礼也。公之嘉偶。即故中京度支使安□军节度使左千牛卫上将军冯府君见善之长女也。家法肃雍。闉风清□自后御轮之礼。永蠲脱幅之虞。□朝娇凤。和鸣接翼。秦楼之上。岂意双鸾丧侣□□□镜之前。有男三人。长曰准。次曰矩。次名迎桂。率皆幹蛊推诚。趋庭習训。将副弓裘之□。□缠风树之悲。有女三人。长曰端祥。次曰懿祥。兰英毓熊。蕙开锺灵。未严金风之俦。早失银鱼之戏。有弟曰用俊。忘情世宦。就养庭闱。继曾闵之高风。傲唐虞之盛世。次曰用儒。天纵多闻。神□丽藻。伫成功於桂苑。期高步於兰台。季弟义常。脱屣红尘。服膺白业。□空门之领袖。谢俗□之利名。有妹一人。如哥。適故宜州祖宾使随贺马军军虞候鲜于白弟三子。东头供奉官锦州商麴都监嗣变之正室也。虽弟望以有归。痛天伦之失叙。嗟夫。昔庆何善。□□而立。今□何咎。□□而亡。鸾方贺兮大厦崩。鼠欲凭兮社坛覆。人生到此。天道难妨。今则卜远日以有期。府玄□而将閟。永贻令嗣。用刻贞珉。猥付琐才。直扬景行。然承命而有温。则摭实以□悲。呜呼哀哉。谨为铭曰。

　　神功宗德兮辉华臣唐。子承孙继兮千载流芳。唯公昭庆。与世为祥。鸾跄凤举。鹤立鹰扬。文轜黼黻。德润琳■〈琅阝〉。□蔼士民之望。□登翰墨之场。将隆阀阅。忽暴膏肓。薤晞朝露。兰殒秋霜。辜负陶陶之气。逍遥寂寂之乡。惨恨色兮血山碧。噎悲声兮金水长。爰勒铭幽冢。吁嗟乎其事在而其人亡。大康二年八月二十五日。（拓本。参《满洲金石志》。）

　　○沙门弘觉墓记（大康二年）

　　弘法寺前管内都僧录弘觉大师赐紫沙门释。

　　大康二年三月三十日乙时掩闭讫。

　　（一九七五年十一月，辽宁巴林左旗哈达英格公社西白音高勒大队出土辽墓，内有骨灰箱一，箱上钉有木板。其上存墨书字两行如右。）

　　○普同塔经幢记（大康二年）

　　佛顶尊胜陁罗尼经罽宾沙门佛陁波利奉诏译。立幢人司文显本山普同塔立在城西杨柳坡。东至官道。南至沟。西至山顶。北至沟。周匝为记。惟大康二年岁次丙辰十月小甲申朔十七日庚子日庚时记。

　　（《大同府志》曰：“幢高五尺，径尺馀，方隅八面，面各有字。其略云文如前。”并见《山西通志金石记》九。）

　　○告宋馆伴所请补赐珠物（大康二年  耶律英）

　　昨萧翥郭竦回谢。蒙赐珠子及银合。今不蒙赐。非为爱物。恐损体例。（李焘《长编》。）

　　○可兴等尊胜悲心陀罗尼塔记（太康二年）

　　□因明论约过十五遍。讲上生经满六十□。诵莲经二万部。持菩萨戒经数千遍。并诸陁罗尼难可备录。年八十有七生。大康二年暮春三月。俄临重病。妙药难痊。至当月九日神迁於斯舍矣。有门人可兴。备仪火化。至七□□迁骨归葬於寺东丙隅。建尊胜悲心陁罗尼塔。（《写礼读碑记》。）

　　（《读碑记》云：“第九行题大康二年岁次丙辰□月乙未朔十八日乙时。检钱氏《四史朔闰考》辽大康二年月朔，不合有乙未。当俟通历算者推之。”）

　　○尊胜陁罗尼幢序（大康三年）

　　大康三年岁次丁巳。奉为故坛主崇禄大夫守司空传菩萨戒大师特建法幢。门人传戒大师讲经律论赐紫沙门裕经等立。（《日下旧闻考》一○五。）

　　（《日下旧闻考》一○五云：“马鞍山寺内戒坛之前为明王殿，殿门有石幢二，刻尊胜陁罗尼咒并序”。左幢题识云：“受戒弟子范阳王鼎撰文，大康元年岁在乙卯建。”右幢题识（如前文）光绪《顺天府志》十七。）

　　○燕京大悯忠寺故慈智大德幢记（大康三年  沙门德  滋）

　　於戏。道尊德贵。自古而然。生荣死哀。非□能致。惟感人之深者。则报礼之重焉。伏自我故坛主大师。能事既周。化缘忽尽。四生孺慕。号咷如丧於所天。七众心摧。擗踊疑无於厚地。虽宝棺备礼。白氎送终。尚增难舍之哀。莫抑无穷之恋。遂当遗塔前。建胜幢。仰凭佛印之威。上答慈云之巨荫。庶兹尘影。俱变光明。严因地而速见法身。满果海而长为佛事。今德滋等共思追远。所集至微。岂能必报深恩。聊用表其诚意。维大康三年岁次丁巳。三月辛亥朔。十四日甲子坤时建。（拓本。）

　　（右文缪氏曾著於《文存》六，撰人题沙门德滋。按拓本文末有“奉为故坛主崇禄大夫守司空传菩萨戒大师特建法幢记”一行二十三字，下列诸沙门衔名。撰人题“德滋”者，似依文内之名耶。王氏以此文别著於《文萃》四，题“京西戒坛寺陁罗尼幢并记”，撰人作“释裕经”，称“据《京畿金石考》”，文词全同。似是舛误。）

　　○西南安抚司致宋代州牒（大康三年）

　　去年九月。南军擅入当界。烧毁刘满儿田禾等舍屋。请严行诫约及追取价直。（李焘《长编》。）

　　○贺正旦使移馆伴所牒（大康四年）

　　旧例燕座。上中节自为一行。下节负壁。今乃三节并为一行。请如旧例。（李焘《长编》。）

　　（按贺正旦使为耶律孝淳，副使为李俨。即耶律俨。）

　　○萧安宁等造经题记（大康四年）

　　朝散大夫尚书司勋郎中通判涿州军州事云骑尉赐紫金鱼袋石钦□。静江军节度使金紫崇禄大夫检校太保知涿州军州事萧安宁。

　　石经云居寺讲百法论沙门法明校勘。孔目院书表梁及。

　　现寺主沙门可兴。现上座讲上生经沙门可略。现都维那沙门志省。现别贮讲上生经沙门可寿。

　　维大康四年岁次戊午十月壬寅朔十二日记。燕京天水严希甫书。

　　（右记刊於《光赞摩诃般若波罗密经》五卷七条。）

　　○涿州移牒雄州（大康五年）

　　南界县官。以兵马遮约。不令应役。请速遣回。（《宋会要蕃夷》、《长编》。）

　　○请留护皇孙奏（大康五年  萧兀纳）

　　窃闻车驾出游。将留皇孙。苟保护非人。恐有他变。果留。臣请侍左右。（《辽史》九八本传。）

　　○辨诬奏（寿昌元年  萧兀纳）

　　臣在先朝。诏许日取帑钱十万为私费。臣未尝妄取一钱。肯借犀角乎。（《辽史》九八本传。）

　　○上天祚请备边书（一）（天庆元年  萧兀纳）

　　自萧海里亡入女直。彼有轻朝廷心。宜益兵以备不虞。（《辽史》九八本传。）

　　○上天祚请备边书（二）（萧兀纳）

　　臣治与女直接境。观其所为。其志非小。宜先其未发。举兵图之。（《辽史》九八本传。）

　　○献高丽王诗（大康五年  马尧俊）

　　始从裂海东天。世世英雄禀自然。掌上宝符钤造化。胸中神剑画山川。太宗莫取龙州道。汤帝难乘鸭绿船。真是金轮长理国。岂论八万四千年。（《文昌杂录》。）

　　○东作使造象记（大康六年）

　　大康六年八月十六日。东作使杨张刺生得小男爽师。留此。上铸药师佛。愿亡过父母。见在眷属。法界有情。生生见佛。世世闻法。道心坚固。乃至菩提不堕恶趣。

　　（“右东作使造象在南海光孝寺，癸酉七月杨海琴游粤，搜剔拓寄。东作使当是官名，不见於《晋书职官志》，盖辽物也。南海非辽所有，殆后人携往耶。杨下当即利子或刺字。”见《八琼室金石补正》。）

　　○藏掩感应舍利记（大康六年  沙门普  瓖）

　　伏闻晞光未颖。萤烛争晖。佛日孤明。魔■〈虫厷〉险羽。故我如来远布八相。弥阴四坐。接上秀於十重。俯下垂於六道。道成则褒扬於声教。谛信蒙资。寂灭则碎沥於遗形。稽首获益。致使佛记四分之骸。王兴八万之塔。控正像哭於■〈霍上又下〉林。遣始末思於暮日。乃以呈祥月氏。腾瑞神州。智光触於三千。碎骨散於沙界。彰八彩於异域。应现吴宫。放五色於殊方。直流汉室。致有千花妙塔。百镜灵龛。镜涉梵□之中。影落霄汉之外。复知随文皇帝者。降圣体於潜龙。呈异僧於舍利。既登成握之位。每构生辰之福。奇明每照於龙址。孰及称谈。祥光时弊於蟾宫。谁能尽诉。遂请金瓶之内。复止水晶琉璃宫。乃封檀泥之中。再熏牛头沈香水。异圣礼谒。名僧归崇。紫光烛於乾坤。白毫昭於天地。以此三十颗而赐三十郡。建高胜以遗修。五十三粒而付五十三州。兴灵塔而激进。又闻犮业寺塔者。五十三中之一焉。仁寿二年四月八日之所建也。青山六震。紫云四飞。舍利吐異色之光。名峰枰殊声之响。祥花得拂於天宫。瑞玉纹现於真像。雷电晦暝。怖魔军以无能。风雨纵横。去妭邪而不便。故以先援圣以同居。石泉地涌。预记贤而共隐。天降金刀。异润名花。不让补锦之地。殊野丛桂。未省旃檀之林。随林起碎身之塔。印度涌灵文之碑。名境交布於殊方。遗形彻覆於异国。抛四体於金河。现百灵於弘业。有缘感应。募化殊常。可为一瞻一礼。消尘劫之灾殃。一念一称。长无涯之福德。所以行柔等於大康六年二月十五於城东井亭院。欲酬法乳之恩。遣致生天之路。依法建圆寂道场三昼夜。命尉州延庆寺花严善兴写卧如像一躯。广列香花灯烛。备修棵木茶汤。螺钹献赞。激於天宫。音乐流声。震於地狱。幢幡异盖。不殊俱尸那边。皓树奇松。何乖娑罗林内。白衣献供。若云阗噎於虚空。缁侣歌音。颇海烹於宇宙。神鬼咸扬哀叹之念。乌鹊并举伤切之心，龙睛垂玉■〈隹〉之膏。马目落连珠之泪。至十八日。罢散圆终。法胤真寂。异境殊绝。非常特现。白气亘天。黑云弥地。降丝霖於四野之内。飞玉雪於三清之中。发行仪於数里之间。启焚烧於五台之上。皓烟吐六铢之香。朱焰交五彩之色。兼以暴风忽起。若走石吹砂。靉靆暂分。拟云见日。故请崇教寺涅槃座主。消荼毗分经。使千千人。尽尽含酸泪。放菩提心戒。致万万者。咸发正觉。真心复至。二十日。欲收遗灰。拟申供养。乃见舍利尤多。计获二千馀颗。有若圆珠者。或同胡豆牺。大小不等。诸色各殊。盖是悲顾廓落。应现无方。利物重降於遗形。随缘再赴於灰衬。又曾闻圣教传集。名僧异录。说诸佛遗形。并兴塔以供养。从贤碎骨。乃建高胜而虔诚。引补修者。得道甚多。激愚钝而长福。援供养者。获果不少。椌慠慢以发心。由是行柔云迥。为照等罄衣资。竭投净信。命请良匠■〈扌冓〉办青凫。计克日时。选定年月。用丘山之移力。展巨惠之深怀。於四月四日辛时启土。乃当月二十八日庚时掩藏。是以碎玉堂。水晶宫。碧瑕留璃外透金质。白玉像。珊瑚床。绣罗衾内覆真常。弥地鬼神永镇封。满空龙天常守掌。计万口之清砖。崛三檐之净塔。花镜以饰顶之妙。球枨乃严尖之灵。致应浮云变五色之颜。舍利门三光之艳。草易黄椁之■〈茺上木下〉。人更金缕之衣。盖是我佛感应。有处利物。无方值缘。期呈非因。且隐幸稽首。兴供之者。尽种五智之因。瞻视称赞之流。当获三身之果。余识智浅微。学见雕疏。奈以请诚。略述云尔。拓本。

　　○为先亡祖翁考妣建经幢记（大康七年  张景运）

　　夫人子之奉父母。生则礼而恭。没则享而敬。□礼然□□有过各不利於长往。呜呼类何。盖闻佛顶尊胜陁罗尼。能与众生除一切恶道罪障等。□若非先灵以祐逝者。则是其木孝矣。即有景运等常深不匮之怀。永念无极之报。况我亡考前摄洛安王府文学士张。名德邻。字闻善。世代本安次县留马人也。自佩觿之岁。□然不群。深□慕道之心。迥有去尘之见。造善事以无厌。抱慈心而不退。时时懿诵□□□日日□□□□□□我亡妣幼从姆教。长習闺仪。在室禀曹家之训。適□延陶氏之宾。且善礼慈氏。崇敬三宝。以日系时。恒念诸佛。是为常课。伤二亲□□□□为□□□久沈所以□况属□族颇盛产藉之丰不事速荣之切□□□□□□□□□君考妣墓侧建是尊胜幢□时秘即□□□影□□日得而彼福田复而生一变苦恶之逢。永作清凉之地。更愿五服之内。大小先亡。并承资荐之因。俱遂解脱之理。景运欲报垂念。难益於昊天。不待缠哀。空悲於静树。遂乃善舍净财。遐求翠琰。将成胜事。必藉良工。敢辄罄於荒异。故特凭於刊勒。诚谓斯幢既立。庶有兼於溥天。率土动植飞沈。凡有照临。尽同休庆。余强抽鄙思。聊纪先德。

　　时大康七禩二月十九日记。（拓本，校民国《安次县志》十。）

　　○涿州移牒雄州（大康七年）

　　蔚州称，双井新寨铺边吏妄遮止北人。不令於壕北过往。请诘边吏及擅越疆界人等罪。（李焘《长编》。）

　　○移宋论边事牒（大康七年）

　　代州瓶形寨使臣非礼遮本国巡边人马。当道已指挥本地分官司。御敌拒捍去讫。请达於南朝。照会朝廷。（李焘《长编》。）

　　○义丰县卧如院碑记（大康七年  沙门行  阐）

　　伏以金容殄影。权方终於天竺。玉偈流芳。適化被於支那。自明帝之梦神人。洎摩腾之赍梵筴。谛信者。证无生而超三界。偈依者。获不退而净六根。实可谓登觉山之梯隥。运苦海之舟航。福国佑民。其来尚矣。伏维今皇帝璿衡御极。玉斗乘时。程文选入彀之英。恤孤颁省刑之诏。礼乐交举。车书混同。行大圣之遗风。锺兴宗之正体。东韩西夏。贡土产而轮诚。南宋北辽。交星轺而继好。位符十号。名契千轮。销剑归农。率土有仓箱之咏。櫜弓弃武。边防无烽燧之虞。百代之间。一人而已。然则妙像遗迹。本资於胜因。福壤精蓝。用恢於善果。所谓正觉可以敷鸿化。睿谋可以集盛缘。斯院也。创建清宁癸卯之年。特兴太康辛酉之岁。南临巨海。北觇连峰。西邻种玉之乡。东俯清滦之郡。阊阎绮合。道路环周。集四众以投诚。顺一同而布政。爰有清信弟子守民等。特营净刹。可植福田。虔修六度之因。共结千人之邑。肇从昔构。迄至今成。聚僧徒二十馀春。辟法席十五馀夏。度木也。取橡樟之良。择匠焉。得鲁般之妙。丹梁画栋。烁螮蝀之辉空。缥瓦朱檐。状鸳鸯之接翼。萃之以日力。鸠之以岁功。斤斧挥风。筌绳癸景。右壁降生说法之相。左龛降魔入灭之仪。图地藏之十王。备炽盛之九曜。经营有日。炜烨增华。壮制锦之名乡。变雨花之胜境。其为供也。缯盖幢幡。其为奉也。歌舞妓乐。灵踪圣概。不可殚纪。但行阐才非敏锐。辞愧刍荛。屡请託而弗遑。数推让而增惕。滥随部伍。竭伸庸鄙之情。虔发谛诚。聊述赞扬之颂。谨为铭曰。觉皇西灭。像泽东传。身化百亿。威震大千。应现不测。微妙难诠。爰有清信。能兴胜缘。特营香刹。大树福田。访奇采異。极巧穷妍。经营有渐。轮奂增鲜。殿安宝相。廓秘金编。沈檀香馥。钟梵声眹。信解无愧。贞珉常镌。历劫非坠。永世弥坚。神功不朽。亿万斯年。（光绪《永平府志》四一，参《民国滦县志》卷四。）

　　（光绪《永平府志》四一《寺观》。《滦州卧如寺》：“辽大康七年《卧如寺碑记》云：‘大辽义丰县榆子林西堡曾家湾卧如院都维社李守民。武清县南张性。讲经业论沙门行阐撰书。’云云”）

　　○宋文通等造经记（大康七年）

　　通直郎试大理评事守司户参军宋文通。军事判官承务郎守太子中舍赐绯鱼袋王致君。

　　朝散大夫尚书驾部郎中通判涿州军州事杨恂如。桂州管内观察使知涿州军州事耶律泽。

　　当寺讲百法论提点校勘沙门法明。大康七年七月十一日书记。

　　（右记刊於《胜天王般若波罗密经》卷七条二十一。）

　　○涿州移宋雄州牒（大康八年）

　　奉留守指挥。准枢密院劄子。以夏国遣使入朝。称为南朝无名起兵讨伐。不知事端。指挥燕京留守司委涿州移牒雄州。闻达南朝会问。（李焘《长编》。）

　　○西南安抚司移宋牒（大康九年）

　　自两朝通好以来。戒约沿边州军。不得创生事端。今起筑教场。练習军伍。有违信拆。深为不便。请速毁废及责问生事官吏。重加诫断。（李焘《长编》。）

　　○非觉大师塔记（大康九年）

　　师讳非觉。俗姓刘氏。析律府之良乡□□□□□□□□□□□□□□□□□师道圣宗之故累官至武定军师□□□□□□□□□□□□□□□□□官师即宣判之仲子。虽代有簪绂。性无□□□□□□□□□□□□□□□□□受具戒乃师归义寺义从上人。亦道行高□□□□□□□□□□□□□□□□□禅师宴息之所。杖锡一往。遂有终焉之志。□□□□□□□□□□□□□□□□□如来阐教。大抵有经律论诠其三学师以□□□□□□□□□□□□□□□□□先於此由是励力工四分一宗。罔辞寒暑。不□□□□□□□□□□□□□□□敷衍其抠衣请益。未尝告倦。洎今上纂历。追念恩德。莫越福田。乃□□□□□□□□□□□□□□□□□□□三学寺第九座临坛大德。度人之盛。敻古所无。咸雍□□□□□□□□□□□车驾幸燕。素重师之□德。诏入内殿。赐紫□□□□□□□□□□□学寺律法师师主讲三年而罢□□□来□授燕京□□□□□□□□□□赐仪范大师。师在任清肃。至於□爱讼为□□□□年□□□□□□□□□□示化於大昊天寺。春秋七十二。僧腊四十七。是日□五□□□□□□□□□归葬於故山。以是岁七月十七日庚时。建塔於寺之茔。礼也。惟□□□□□□□合人欲护持戒范。始终如一。至若弘阐律藏。独步幽燕。依禀之徒。遍□海内。师捃拾常住。无乏於时。唯供身之具。殆若不足。上或公卿神谒。悉回敬异。师德参承。素钦宇量。斯亦尘外之高□。空门之上者也。□弟子净戒大德赐紫伦等。与予有旧。见託纪述。深愧於菲陋云耳。大康九年岁次癸荄七月甲辰十七日庚申日甲申时建。（拓本。）

　　○牛温仁等造经题记（大康十年）

　　朝散大夫尚书都官郎中通判涿州军州事飞骑尉赐紫金鱼袋牛温仁。前内客省使知涿州军州事耶律恭。推忠同德功臣崇禄大夫行刑部尚书兼门下侍郎同中书门下平章事监修国史知枢密院事上护军安定郡开国侯食邑壹千户食实封壹佰户梁颖。军事判官承务郎守太子洗马雲骑尉赐绯银鱼袋齐毂。奉宣校勘讲百法论沙门法明。奉宣校勘讲面法唯识论沙门法式。奉宣校勘讲上生经沙门可寿。奉宣提点诵法华经沙门法选。见都和沙门法。见尚座沙门法赜。见寺主沙门季令。

　　大康十年八月日碑五十七条讫。（右记刊於《宝星陁罗尼经》七卷九条。又《宝星陁罗尼经》十卷二十条大安元年行杰书，法忍刻。）

　　○造经题记（大安元年）

　　大安元年。殿试白公裕书。邵师言刻。

　　（右记刊於《大悲经》三卷六条。四卷六条题“大安元年白公裕书”。又《信力入印法门经》一卷一条“大安元年乡贡进士刘企书，吴志公刻”，一卷二条同，无“吴志公刻”四字。二卷四条、三卷四条并作“大安元年成裕书，邵师宁刻”。《大悲经》二卷四条、三卷四条并作“大安元年张ζ图书”。《大宝积经》一○四卷二八○条作“王诠书，奉■〈山鬲〉镌”一二○卷三二一条并同，无“镌”字。一○八卷二八九条作“随驾镌人何{文日}”。）

　　○齐毂等造经题记（大安二年）

　　军事判官承务郎太子洗马云骑尉尉赐绯鱼袋权提点齐毂。校勘讲百法论沙门法明。都维那沙门可聿。朝散大夫尚书都官郎中通涿州军州事提点张阊。校勘讲唯识论沙让法式。尚座讲百法论沙门去息。

　　银青崇禄大夫检校司空使持节安州诸军事安州刺史充本州团练使知涿州军州事兼管内巡检安抚屯田劝农等使兼侍御史经车都尉漆水县开国侯食邑一千户食实封一百户耶律佶。校勘讲上生经沙门可寿。寺主持念沙门可成。当手分本司李师迪。

　　推忠同德功臣崇禄大夫行刑部尚书兼门下侍郎中书门下平章事监修国史知枢密院事上护军安定郡开国侯食邑一千户食实封一百户梁颖提点。诵法华经沙门选。首座持念沙门季令。大安二年。

　　（右记刊於《持世经》第一卷第一条。）

　　（《辽史道宗纪》：“大康七年十一月，幸附马都尉萧酬斡第，方饮，宰相梁颖谏曰：‘天子不可饮人臣家。’上即还宫。大安二年五月，宰相梁颖出知兴中府事。”梁颖《辽史》无传，此衔亦可贵也。）

　　○清河公女坟记（大康十年）

　　（上缺）清河公之女也。父性且纯直。常行慈善。远非道之财。抱君子之智。母自为女为妇已来。孝敬慈柔。乡邻籍甚。故不待言说而后知其美也。怀父同兴善道。於重熙二十二年。去当村开化院内。独办法堂一坐。兼请到十方高上法师。於冬夏开花严法花经约三十馀席。及於■〈山良〉山灵峰院内请大众读了经一十藏。其馀善道。不可具述。盖凭妙行。果遂五男五女而侍之。长男充州司前行。讳福登。次福景。故福资。福迁出家。男僧留。故长女杨郎妇。故张郎妇。田郎妇。张郎妇。王郎妇等。各奉于二亲。尽当竭力。年六十有八。去大康十年闰八月□一日於坤隅特置新坟一所。安春生藏。以备自身。年七十。去夏五月首。因患小疾。儿女等遍求燕地。不遇秦医。药茸无痊。幽冥有□□□□□□□当月十六日晨时言犹□南之音气遂无而去。於是乡村悲叹。远□□□□□□何□□□□情儿女尽皆垂□□。呜呼哀哉。五子无依。一门何託。□思生侍之以礼。死葬之以礼。及所集善终□可具录父铭□□□□□□曰身并不朽也。广备殡仪於坤隅□□而已。又众百曰父有灵魂□□□□□□后语儿女言称已得生天故来相□□□会上□善友等具礼辞别而去□□表生前之行。故留□后之□也。（拓本。）

　　○易州太宁山净觉寺碑铭（大安二年  刑希古）

　　高阳郡西北四十里。有山耸峙雄壮。互叠相倾。岚翠突然而秀出者。太宁峰也。下枕重麓。爽垲疏明。栋宇奂焉而宏丽者。净觉寺也。本诸经始。乃沙门制止。俗高其起惪。称曰吕上人。暨门弟子等协力而成矣。初上人跋履云山。处基定舍。一造兹境。有嘉遯息尘之意。因周览旧迹。则□相之书□□□遗址在焉。因顾谓其徒曰。地不终否。兴其有时。此山谿嶂且深。而郡城复迩。奔驰势利者罕游。成集胜缘者易至。实化俗之福庭。忘情之道苑。缔构之志。繇此兴焉。师与门人等。勖众励徒。披榛辟奔。顺山度其形势。占景揆其晦明。申画经图。率有夫制。然诚修则物应。利久则计从。事既顺宜。人皆倾附。故能财悦其施。蓺献其功。智者虑谋。能者幹事。役者尽其力。作者忘其劳。以至匠无辍勤。材不乏用。崇正殿为瞻仰之所。营西堂作演道之场。敞其闼。备游礼也。高其亭宇。延宾侣也。次有重龛峻室。疏牖清轩。石窦云庵。松扃藓榻。虽寒暑昏晓。更变迭至。而禅诵安居。人无不適。又引北隅之溜泉。历曲砌虚亭。涤垢扬清。响透林壑。寺之背。迥峤层峦。隐蝧殊状。峭拔直起而高者。曰积翠屏。其下特构小殿。即冯道吟台之故地。西北深而复高者。乃柏梯上方也。烟萝荫密。隥陌回盘。古有■〈亻坛〉。丛柏尚茂。岩壁四向。卓立万仞。青耸接天。空翠分色。风雷之所吐纳。日月之所蔽亏。脱落埃鹿。此非常境。西有乳水洞。洞豁而深。石蕊丛生。四时凝滴。盛暑或入。凉气射人。前视金坡口。即蔚萝去来之会路。非带奇峰领。亦山民樵采之可详矣。况地无虿虺。林无豺虎。冬则阳岫留暄。易凝冱之惨。夏则玄岩增凛。祛歊暑之躁。而又积霖不淖。大队无尘。泉石洁而清。草木香而异。腾猿驯兽。人狎不惊。太宁之美。其实有焉。且谓古之僧居本。惟兰若寂静无杂。远离俗鄽。近世兴修。多名者大邑。并肆兼闾。但以丹雘相陵奇巧。务胜贪冒之徒。皆奔走之。其不知雕侈伤工。僭差害政。兹寺之建。土不金碧。省费也。木不文镂。全朴也。陛下增高。因地也。栱不重架。循制也。壮丽而无奢。质素而匪陋。可以归依。可以长久。是故君子美之。迩来清心高志。暨名行著闻。祈出离者。罔不结庐为栖身之宅。今继吕上人纲纪其事者。有弟子讲经兴慈大德赐紫谛航。前燕京左街僧录判官文胜大师赐紫义铢。前燕京三学律法师崇范大德即闻、法信、弘福、谛永等。皆像贤蕴素。嗣德含和。拯济利生。为人表式。寺之造。始重熙十八年也。告成之时。清宁二年也。粤明年。特以成绩录之。闻□□□□□□□□□□□天诏赐净觉为额。夫物盛则废来。事久则弊起。此有为旋相必至之势。保乃终吉。存乎其人。后之处者。毋易故以求其新。毋增花以变其本。楹栋毋广。广则重补葺之忧。彩绘毋繁。繁则速谕变之弊。僧克在和。勿限其众寡。事贵兴利。勿辨於自他。尊者主而勿专。贤者来而勿拒。事屏纷诤。心唯宴闲。若是而居。乃物外之大方。人间之出世者也。易郡友人太常少卿中京副留守梁君瑜。常盛言太宁登临之盛。且状成寺本末。原文於石。信诸来者。乃为铭曰。

　　古建招提。连峰构溪。尘迹不到。高人所栖。今创精舍。侵鄽接榭。俗利相嚣。贪者自暇。敻敝岩扃。且幽且灵。云林蔚尔。山云太宁。材匪砻斫。即坚既朴。詹楹廓然。寺曰净觉。地绝轻埃。祥氛晓开。祺祐玄感。诸天密来。僧户石磴。萧条静胜。清梵传声。虚谷交应。事备功殚。成之既难。美而不述。讥者何观。乃树贞石。铭奇纪僻。谷岸有迁。芬辉不息。大安二年丙寅八月二十三日建。（拓本。）

　　○郑□造陁罗尼幢记（大安二年）

　　（上缺）妻董母。奉为先祖耶耶娘娘。独办杂宝藏荣孝经一藏言□又特建佛顶心尊胜陁罗尼□幢（缺）佛□□□□苦人能书此陁罗尼。安高幢上。或安高山。或安楼上。乃至安置窣堵坡中。若有四众族姓男。族姓女。於幢等上或□或□所其形□身或覆□咒陁罗尼幢等上尘落在身上。彼诸众生。所有罪业。皆悉消灭。不可尽说。不可尽说。（拓本。）

　　○蓟州渔阳县好女塔院碑（残句）（大安二年  高详）

　　权舆贞元之中。轮奂光启之际。

　　（民国《蓟州志》九《石刻》记“大辽国蓟州渔阳县好女塔院特建碑我名有序”。碑在该县二区好女塔庄荣塔寺内，高丈许，宽三尺馀，书者姓名肃泐，只馀一新”字，述者为“儒林郎大理评事高详”。语多释典，字多漫漶，辽道宗大安二年建，碑中可识之句如右。）

　　○董庠妻张氏墓志铭（并引  大安三年  韩诜）

　　县君清河张氏者。汉留侯之裔焉。逮相晋朝。号博物君子。洎匡唐室。为画阁功臣。皆大著於勋能。悉弥光於简册。珪璋紘冕。无坠於一门。厥后本大枝繁。迁徒无定。乃改家於析木之分。曾祖讳嗣。燕京控鹤都指挥使。祖讳胤贞。并阴德浃物。善善及后。烈考讳保庸。授崇禄少卿。知儒州军州事。掇乎殊级。士服游夏之才。庀职专城。民乐龚黄之政。庆洽来裔。世有其人。男二。长曰检。授文林郎。秘书省校书郎。守金原县令。次曰授。授礼宾使。西京管内都商税点检。字抚编氓。颇闻幹济。督临繁务。洽致羡馀。女则清河县君也。禀柔成性。蕴粹含章。幼从姆教。则教无不臻。长習嫔仪。则仪无不整。本关鸠之咏。淑称诗逮。取鸣凤之占。应传妻。適济阴董公讳庠。人中屈轶。正直绝伦。天上麒麟。孤高莫测。举进士第。授著作佐郎。累迁朝散大夫。守殿中少监。知惠州军州事。赐紫金鱼袋。方深爵荫之荣。雅称鱼轩之贵。本期偕老。不忆中歼。大辽纪号大安三年秋七月二十九日寝疾。卒於中京留台前之私第。春秋六十有三。即以当年冬十月归袝於燕京宛平县南刘里。从先茔。礼也。男四。长曰纯孝。次曰纯懿。次曰监孙。次曰吉孙。女一。端正。適殿试进士刘嗣卿。顿失罔极之惠。翕增何恃之哀。孙男三。应璋。建哥。保静奴。孙女五。三喜。迎璋。省哥。落发为尼。足哥。息哥。在幼。咸恸泣尤深。恋恋不已。县君以孝敬奉乎宗祀。以慈惠睦於闺门。家道公方。悉能内助。何福善无应。其若是哉。诜久在宦游。困於词笔。以旧分见託。乃为铭曰。

　　幼在中闺。徽柔有仪。长嫔外室。贞顺秉彝。鸣凤占兮合於左传。关鸠咏淑兮叶於周诗。上极孝敬。下尽严慈。何福善兮无应。何寿限兮难移。閟佳城兮扁幽陇。日惨兮风凄凄。（拓本。）

　　（志文前题“清河县君墓志铭并引”九字。）

　　（“朝请大夫守司农少卿权中京内省使骑都尉南阳县开国男食邑一百户赐紫金鱼袋韩诜撰”三十七字。）

　　〔《宋会要》：治平四年（咸雍三年）“辽遣彰信军节度使萧恭顺、广州防御使耶律好谋、副使崇禄少卿董庠贺登极”〕。

　　○张识造经题记（大安四年）

　　（一）朝散大夫职方郎中通判涿州军州事飞骑尉赐紫金鱼袋提点张识。校勘讲上生经沙门可寿。校勘讲百法论沙门法明。寺主讲经沙门志效。都维那沙门可筠。提点诵经沙门法选。校勘讲经论沙门法式。当寺提点讲经律论沙门法转。尚座讲经论沙门志经。

　　大安四年。

　　（右记刊於《六度集经》六卷地下条。）

　　（二）朝散大夫尚书职方郎中通判涿州军州事飞骑尉赐紫金鱼袋提点张识。讲百法论校勘沙门法明。讲上生经校勘沙门可寿。当手分本司李师迪。讲唯识论校勘沙门法式。提点诵法华经沙门法选。

　　大安五年分碑。

　　（右记刊於《不空羂索神变真言经》二十三卷三十六条。）

　　○萧孝忠墓志（大安五年）

　　南赡部州大辽国锦州界内胡僧山西廿里北撒里比部落。奚王府东太师所营。■〈夹刂〉史位烈虎衙内■铁林军厢主。男卓乚宁军大师静江军节度使萧孝忠。

　　前嫔先掩泉莹。所生一男名郑哥。次妻琴弦续断。

　　所生一男名阿乃。第三夫人南大王帐分女。所生儿女四。

　　长名冬女。次名天王女。幼名观音女。一男名药师奴。

　　第四嫔东■〈夹刂〉史位女。漆水郡夫人。并无儿女。第五汉儿小娘子苏哥。所生一女。名石婆。夫人等莫不容多艳冶。性禀淑贤。奈福善之无征。而有斯疾。良医之不验。今也则亡。岂不欲垂后裔。庆延子孙。■刊录於贞珉矣。

　　大安五年岁次己巳十二月一日丁酉朔二十五日辛酉日辛时葬讫。（拓本。）

　　（此志有契丹字志文。）

　　（志主萧孝忠。与《辽史》卷八一有传之萧孝忠为同姓名。）

　　○守立经幢记（残文）（大安五年）

　　（上泐）住持法号守立。有弟子二人。悟修。悟允。维大安五年岁次己巳八月壬子朔九日庚申庚时掩闭。

　　（民国《固安县志》四：“宝庆寺残幢在城西北公由村宝庆寺，顶无底存，高三尺馀。八面，自东北小面起至正西面止刻经，自西北面刻记。”如右文）

　　○安次县祠■〈土伐〉里寺院内起建堂殿并内藏埤记（大安五年）

　　伏闻混沌判则天地别。天地别则人民生。人民生则君后出。君后出则佛法兴矣。自汉明帝创建白马寺已还。迄至於今。法宇不绝也。我国家尊居万乘。道贯百王。恒崇三宝之心。大究二宗之理。处处而敕兴佛事。方方而宣创精蓝。盖圆於来果也。尚一人而如是。胡□姓以非然。刘惟极。宋守行。刘惟昇。李知新等。户贯燕京析津府安次县长寿乡。西南隅一小墅也。名曰祠■〈土伐〉里。田园靡广。人物非稠。其间虽有祇园。惟存旧址。前有古殿一坐。然用柱石。全乏梁栋。■架而成。岂非圣耶。后有宽闲之地。内乏立像之堂。惟极等遂诱多人。同集上善。各赍净贿。共结良因。玖於当院特建东西堂二坐。正位殿三间。於大安五祀春三月启土。而莫不鸠工运巧。命梓度材。若男若女。同助缘於此日。或贫或富。皆毕力於当时。厥后栋染雷动。栱桷星攒。幼年壮年。日日不停於锛锤。大匠小匠。时时无罢於斧斤。是以从微至著。自下升高。日往月来。堂殿方成。远而视者如云住空。近而瞻者。从地涌出。声闻於外。感兴供养之诚。乐在其中。尽得归依之所。喜成大事。未称卑怀。更於殿内。复建内藏一所。再擢大匠。碎剪良材。雕锼尺寸之形。垒砌百千之样。亭台掩映。然方龌龊之仪。楼阁高低。尽显巍峨之势。内置千帙之教。后留万载之名。虽为此地之功夫。应是他方之世界。修新功德。当获忉利之奢华。补故因缘。得证梵天之快乐。今则徵求础匠。磨琢燕珉。遂建碑二停。一则壮观茄蓝。一则摽镌姓氏。愿垂之而不朽也。从生生世世。承佛荫以弥坚。子子孙孙。继道心而不朽云尔。铭曰。

　　世遇平泰。因君统绥。禾稼频实。由君德施。君子荡荡。众人熙熙。佛法隆盛。兴修正时。朝野慕善。特□堂殿。壮颜园祇。内修宝藏。中分像仪。余等办集。因果求祈。功效既就。姓名欲垂。镌琢玩石。刻录前事。负以金龟。滨海纵涸。我之不移。泰岳虽□。我之不隳。悠也久也。天地同期。（拓本。）

　　（按额题：“奉为天祐皇帝特建此碑记。”无撰人。）

　　○沙门守恩为自身建塔记（大安六年）

　　故本师讲经律论沙门师贇。弟子七人。故守清。守显。守幹。守景。守寂。见在守恩持诸杂真言。大悲心小佛顶胜六字观音满愿金刚延寿文殊一字咒。大方等经。大忏悔普贤菩萨灭罪释迦寿命百存名咒。文殊菩萨十吉祥陁罗尼等真言。大般若心经。共十二道。约持四十馀年。故讲经律论沙门守庆。当房见在法孙传大教提点沙门奉振。讲华严经奉美。讲经律论沙门奉昭。门资讲经论沙门奉遵。習花严经沙门奉成。重孙持念沙门智觉。讲经沙门智延。当寺讲经律论沙门奉升。见寺主沙门智广。见上座沙门奉舟。典座沙门智■〈山贝〉。门资讲经奉测。

　　大安六年二月二十五日庚申巽时建。（拓本。）

　　（按文前有“大辽燕京涿州广因寺持念沙门守恩为自身特建塔子一坐。”一行二十五字。）

　　○靳信等造塔记（大安六年）

　　窃闻吾皇治化。位登九五。远则八方入贡。近则风调雨顺。八■〈茺木〉承条。千龄应运。德感贤臣。匡■〈礻左〉内外。极无不归。然及先宗释典。三教兴焉。今则我释迦佛舍利者。如来玄远■〈阝奥〉义穷无不尽。天地而堪倚堪託。万类而悉皆从顺。实燕京析津府涿州范阳县任和乡永乐里螺钹邑众。先去大安三年二月十五。兴供养三昼夜。大灭已后。邑长靳信等收得舍利数颗。自来未成办至第三年。有当村念佛邑等二十馀人。广备信心。累世层供养诸佛。各抽有限之财。同证无为之果。遂乃特建宝塔一所。高五十馀尺。去当前堂南面约五步。一级三檐。是日有当年首领王仙。乔寿。郦翔。董选。张仁思五人。特管两檐砖灰。同成灵记。共结良因。

　　张安民书。于时大安六年庚午岁次甲子朔七月十五日记。（拓本。）

　　○上方感化寺故监寺遗行铭（并序  大安六年  僧  即祁）

　　夫禅波元净也。出没无妨。镜像无心也。隐显何定。悟有圣之超言。念了生死之非去来。其唯法师乎。师俗姓孙氏。讳澄方。香河西郑侯人也。稚齿之间。不垂髻髮。礼隆安寺慧通尊宿为师。年十有八。纳戒于□□寺□诸□博究群言。因明百法。唯识摩诃衍论化严等经。習学未久。敷演□□□□□□□同玉闰既播休名。共旌至德。是以当县缁素虔请。充部内僧□□抑存怀□闻辞逊而乃决断靡私。摄持有范。后探祖道。悟以真空。而欲投身林□息虑忘缘。密启斯愿。显招其应。寻有兹寺尊宿。大众状请永居。摄度门徒□提控上蓝。既果其志。忻然允诺。回禀都纲讳可立为出世师表。以事无独擅。必从上训。后於绝顶。特建浮图。竦耀太虚。路危像大。瞻者兴善。呜呼。月盈还缺。物极有终。於大安五载季冬月二十二日示疾。卒於本山。俗寿七十。腊四十二。门人士隆叹曰。神归凝寂。追无再面。器哀毁道。封树为孝。独舍净财。立铭建塔。次岁季春月八日。收遗骸瘗於石柩。事迹颇多。聊纪实德。铭曰。

　　火宅尘笼。坌烧莫穷。宿怀善本。幼离其中。演妄谈真。言常意新。持兹法宝。用济孤贫。德立名扬。为僧纪纲。人皆敬畏。惩恶旌良。二十年间。韬光隐山。心同槁木。世事何关。生也非有。终兮不空。生遂缘尽。顺尔归终。美矣门资。孝风不隳。立铭纪德。百代无遗。（拓本。）

　　（按此铭缪氏曾著於《文存》卷五，题《感化寺监寺澄方遗行碑》，撰人署僧“节祁”，盖沿《日下旧闻》也。罗氏又以录入《辽文续拾》卷下，题《孙法师遗行铭》，撰人作即祁，实即一文。岂罗氏但依目录，未检缪书，遂以为新获者乎？缪、罗录文，互有讹舛。今检缪氏旧藏拓本，撰人残泐不清，似以“即祁”为近似也。此文《匋斋藏石记》亦著录，作“即祁”，历史语言研究所所藏拓本亦作“即祁”。文内有《唯识摩诃衍论》云云，缪、罗二氏并误“衍”为“行”，匋斋则作衍”。检缪氏拓本兴历史语言研究所藏拓本，并作“衍”，非“行”。今依拓本为据，参以三家录文，谨著如右，舛误处不复详矣。

　　○吴德迁造幢序（大安六年  张君儒）

　　伏闻雷虚至响。不能警迷俗之聋。日月洪辉。岂可破长□之暗。欲消罪罟。须赖佛言以说。能□出兴。肇西域而渤宜奥义。玄奘求经。始东郍以寝致良规。则知昭之者。同复士□械内之珠。顶之者。若商人采海中之宝。为编氓之药饵。是含生之耳目。芯□轨躅。由兹而荐著昭彰。勤荣尸罗。从此以深知进退。可大可久。有能有为。作升天之梯陛。为入圣这模楷。切以尊胜陁罗尼者。必百难□凡言罕则谛讽则灾障俄殄。揣思则罪垢速丘。道不虚行。如旭日烁於霜露。利有攸往。□□□剖於虚空。况又朗德难量。实千古而莫穷。□际神通不测纵三祇以靡采根□□□四生浩劫而灾灭无遗。□霑群汇累生而弃祛终克。粤有□汉杨郡公吴德迁者。□豪侠虔最谦益居先金□绩而溢屋。玉帛叠以充箱。儿侄霸辅。气概宏挥。远近狂■〈穴上祋下〉。闻之时。胆砰魂□□天好戎见之处。心降手拱。□益世之雄藩。抱弥天之智略。异哉。命□工而□撰。选贞珉以磨砻。不日成功。将来扶拔天纪无时辍力用恒特於坤维。茔符四望。龙虎备以无伤。林镇八方。禽兽归而有托。既富贵而侈泰。宣碑幢以刊铭。故得庆贻宗祖。千年而不坠门风。名播人寰。万古而长标孝迹。远曾祖之有善。感子孙以无忘。因旌感德。聊叙□耳。（拓本。）

　　○郑恪墓志铭（并序  大安六年  李谦贞）

　　君讳恪。世为白霫北原人。其先史记世家及家状详焉。曾祖景裕。历官至怀州刺史。加崇禄大夫。祖■〈王平〉。利州观察使。父惟熙。不仕。终于家。君之父娶渤海申相国女。生子七人。女四人。君其仲也。君少敏达。博学世俗事。通契丹语。识小简字。生二十九年。以属文举进士。中第三甲。选授秘书省校书郎。越明年。授松山州军事判官加文林郎。试秘书省校书郎。尔后历官至贵德州节度副使。差授东京供赡都监。迁尚书虞部郎中。会表弟梁授为户部使。植性耿介。避物议之谓私亲也。不获早为之所。居七年始得去职。就朝请命。寻改度支户部判官。迁尚书都官郎中。四迁至少府少监。知上京盐铁副使。以大安六年八月十三日暴疾卒于公署。春秋五十七。以其年十月二十四日归葬于白霫北羖■〈历〉水北原。附先人之墓次。君赋性纯孝。养亲以身。温清省定。未始暂匮。厥后亲老。岁馀九十。不能奉之宦游。家贫复不可解印就养。不得已乃以元女一人居家代之。视无形听无声可知也。凡与人交。未尝以疏数穷达移易乎平生。不为儿女喜喜之行。抑有大丈夫望望之志也。尤好质约。每宾客至。非素不知识者。皆不以肴酒为飨具。意者为君子淡交也。初君娶李氏女。生子六人。三男三女。长企望。次企荣。皆隶进士业。次宗正。君为宗正丞始生也。成童加弁。未名而孤。女三人。一人出家。学浮屠法。所谓代君养亲者也。次延福。次永福。尚幼。未知所归。陇西李谦贞辱亲且知。为之铭曰。

　　郑君之生。惟德是与。郑君之疾。神不时愈。所至之官。少府少监。所遗之孤。三男三女。呜呼哀哉。郑父。

　　○白霫布衣刘航字利川书。陇西李福孙刻。

　　维大安六年岁次庚午十月建丁亥壬辰朔二十四日  闭。拓本。

　　（按此志出内蒙喀喇沁右翼河洛村张家营子北山。）

　　（文前原题“大契丹故朝散大夫守少府少监知上京盐铁副使飞骑尉借紫郑君墓志铭并序”一行三十二字。“嫔州军事判官文林郎试秘书省校书郎李谦贞字贞吉撰”一行二十三字。）

　　○萧裕鲁墓志铭（大安六年）

　　恭闻地分五岳。嵩岳神而申伯生。天列三台。中台坼而□华没。载稽诸史。可得而言。而况有国宗臣。为时元老。来膺休远。坤乡标叶谶之征。去弃馀年。乾象动见妖之变。考始终之遗迹。与今昔以同符者。见于故北宰相萧公。公姓萧氏。讳裕鲁。其先兰陵人也。自遥辇建国已还。洎太祖开国而下。文武奕代。将相盈门。积善之家。庆有馀而弥劭。盛德之后。世虽百以犹昌。辉映策书。此不烦纪。曾主父讳割辇。北宰相。金印此绶。首居丞相之尊。铁券丹书。长守功臣之约。主父讳解里。含章可贞。潜德弗辉。烈考讳奥幹。仕至遥辇克。国虽生屈大名。而没膺殊典。泥章蜜印。颁闵制以自夭。黄衮玄旒。备采章而告第。以公之贵。特赠同中书门下平章事。公凭积累之休庆。岐嶷之殊姿。好谈王霸之言。尤尚政刑之学。自比管乐孔明。夙负於壮图。有志伊周。王俭早怀於奇节。兴宗皇帝嘉其远器。寘以近班。入卫周卢。出陪制跸。加之谨密。济以忠勤。寻差知兵帐。而能阅兴赋之耗登。较军师之众寡。若指诸掌。成诵在心。重熙中。银夏不恭。灵旗指伐。白旄黄钺。方亲御於六军。灭籍伍符。委分提於七校。以公押领殿中司一行兵马。公奋其馀勇。务在先登。提鼓建旗。连挫敌人之锐。献浮授■〈酋或〉。常居诸州之先。洎王师凯旋。祖宫领至赏功。授本府敞史。历左金吾详稳。然策敌制胜。早推李光弼之才。而御众牧民。复借寇恂之治。改授松、尚、南山州刺史。下车布政。讼息刑清。以能迁归州观察使。岁满。遥领静江军节度使。行驾廉车。揽辔有澄清之志。坐提将钺。登坛多慷慨之风。累迁匡义。彰圣。开远。临海等军节度使。威名治迹。所至有称。虽申伯之作翰四方。李愬之秉旄六镇。同年而语。亦未加焉。国家以殷子古墟。鲜卑别部。风俗桀骜。镇抚实难。式籍沉谋。俾遏乱略。命公为汤河女真详稳。公绥之以德。董之以威。众畏而怀风。有示率高秩厚礼。思报於殊勋。隆器大名。亟膺於异厔。特授太子太傅。岁满。召拜北宰相。公繇命世之才。逢知己之主。咸有一德。允釐百工。虽谢相当年。思为苍生而起为国侯。晚岁愿从赤林之游。累抗封章。乞还里。敦谕然切。陈弥坚。重乃芳。遂违所请。不得已复起视事。将欲徵君。尧舜为国。伊周辟寿域於人间。平泰阶於天上。大志未就。美■〈疒尔〉俄婴。柱石其襄。唐帝忧魏征之疾。梁木斯坏。鲁人悲孔父之亡。大安五年正月二十三日。启手足於行帐。享年七十有二。上闻讣震悼。特为辍朝。诏赠潞州节度使。同中书门下平章事。啥遂赙赠。有加常等。仍遣东京警巡使司农少卿张可及充敕祭使。司农少卿知辽西州军州事杨恂如充敕葬使。襄事所须。皆从官给。以大安六年三月十九日归葬於祺州娘子庄。以合袝也。夫人耶律氏。横帐故前节度使曷鲁不之女。早亡。次娶耶律氏。北大王帐故静江军节度使陈家奴女。以为继室。亦早亡。继娶次夫人妹。以侍巾栉。年未二纪。先公而逝。公以与次夫人同胞之故。命葬於二夫人之墓侧。礼也。三夫人皆治家有法。何速浙於前。伤矣哉。子二人。长曰挞烈。北面护卫。耿介不群。倜傥有立。保家之主。其有斯乎。次曰俞都姑。孝谨有称。义方无玷。女二人。长曰渤鲁里。適遥辇耶律猪儿。次曰移信。適北面护卫耶律王七。孙五人。长曰延郍。次曰和尚。次曰焉夺剌。次曰割兵哥。次曰落姑。鸾■〈放上鸟下〉羽仪。骐驎步骤。修涂选业。未易可量。孙女二。长曰诗里得。次曰乌者。公出累相之门。处宗臣之位。富而好礼。贵不期骄。朋友未闻否臧之言。宗亲弗见喜愠之色。而复尊贤好士。矜孤恤贫。元善以长人。厚德以藏己。陈蕃忠孝之节。造次不渝。■〈吉甫〉文武之才。纵横自任。故得勋流锺鼎。绩纪旂常。国宦长於百寮。家世祀于五庙。能至于此。何其盛哉。特诏鲰臣。俾述遗懿。五月而葬。将归厝於玄扃。再世可知。宜勒铭於贞础。铭曰。

　　尾星之灵。昂宿之精。粹气交感。钜贤间生。有若瑚琏。清斋之器。又如麟凤。明王之瑞。落落奇节。琅琅俊声。抱仁处义。履信含贞。出殿巨藩。入为元辅。丹青神化。金玉国度。才兼文武。身系安危。智谋渊薮。吉凶蓍龟。爵隆愈恭。宠至益笃。有始有卒。知□□□昊于不吊。歼我良臣。如可睹者。人百其身。郁郁新阡。苍苍言树。亿万斯年。萧公之墓。（抄本。）

　　（文前题“大辽故北宰相相潞州节度使同中书门下平章事萧公墓志铭”十五字。）

　　（又“翰林侍读学士大中大夫行给事中知制诰充史馆修撰伴读燕国王上轻车都尉太原县开国侯食邑一千六百户赐金紫鱼袋。儒奉敕撰”二十四字。志每行四十一字，原石一九六五年出土於法库柏家沟前山大队。据姚义田同志抄本录。）

　　○广宣法师塔幢记（大安七年）

　　法师讳度宣。俗姓张氏。南阳里人也。肇苁幼稚。□厌喧哗。素有出家之念。年末逾笄。遂以落发。礼寺尼惠，敬为师。二十四受具足戒。迨后积德累行。无暇於日。特塑贤圣五十二位。复绣罗汉一十尊。又於弘业寺供塔陪堂。苟非宿善根。无能度集福力。无何。沈疴顿染。饼药无征。是岁二月三日卒。春秋六十有四。当荼毗之后。彩云横空。实穿升天之相也。然以师弟之分。故难忘报。宜加荐助。乃命良工。刊贞珉以为塔。上镌秘语。

　　维大安七年岁次辛末四月庚寅朔十一日庚子早时建。民国《固县志》四。幢八面，六面刻经，两面刻记。末记门徒三人：长曰金芝女，次曰思乡女，次曰天仙女。

　　○为本师建诸陁罗尼塔记（大安七年）

　　本师和尚。俗姓成。讳□□法然□□□水县龙泉里人也。童子出家。礼石经寺可宣师。依年□□□至□□正月十三日。因□而终。念□师法□之恩。建斯塔□□□大般若经一百卷□□经沙门□□□□二人□宙十□十法□□觉□

　　大安七年岁在辛未三月庚□□□亥丙时建。（拓本。）

　　○文永等造幢记（大安七年）

　　夫尊胜陁罗尼者。是诸佛之秘要。众生之本源。遇之则七逆重罪。咸得消亡。持之则三涂恶业。尽皆除灭。开生天路。示菩萨提相。功之最大。不可稍也。文永等奉为亡过先代父母。建造幢子。仍回馀原。上通有顶。旁亘十方。赖此殊恩。齐登觉道。维大安七年五月蓂生七■〈茺木〉记。（拓本。）

　　○建塔题名（残石）（大安七年）

　　大安七年同岁次辛未。糺首西头供奉官泰州河堤□。同建办塔事弟右班殿直□。

　　提点塔事前管内僧政讲经沙门□。崔建。王惟则。田亨。张守元。王□。崔大整。张公顺。王惟整。杨利亨。刘□。聂公孝。张孝立。王惟进。张□□。□文□。邑长武备，右承制刘□。王全备。周公才。田世兹。杨公。田甫。张兹孝。高士清□。女邑刘氏。郑氏。苑氏。崔氏□。崔氏。崔氏。刘氏。张氏□。

　　女邑长高氏。马氏。曰氏。王□。马氏。张氏。王氏。张氏□。丑氏。王氏。张氏□（拓本。）

　　（按糺首、同建办塔事、提点塔事、邑长、女邑长，均属塔邑会头目人。）

　　○王辅臣造经题记（大安七年）

　　（一）圣文神武全功大略聪仁睿孝天佑皇帝。朝散大夫尚书职方郎中通判涿州军州事提点三辅臣。校勘讲上生经沙门可寿。校勘讲唯识论沙门法式。校勘讲百法论沙门明。提点诵法花经沙门法选。当手分本司成祐。（大安七年。）

　　（右记刊于《十住断结经》二卷三条。）

　　（二）圣文神武聪仁睿孝天佑皇帝。朝散大夫尚书职方郎中涿州通判知军州事赐紫金鱼袋提点王辅臣。校勘沙门法明。校勘沙门法式。校勘沙门可寿。提点沙门法选。

　　（右记刊于《观自在菩萨随心咒经》一卷一条，未著年月。）

　　○刘珣造经题记（大安八年）

　　大辽圣文神武全功大略聪仁睿孝天佑皇帝。朝散大夫尚书职方郎中通判涿州军州事飞骑尉赐紫金鱼袋提点刘珣。校勘讲经沙门可寿。校勘讲论沙门法式。提点诵经沙门法选。校勘讲论沙门法明。大安八年。

　　（右记刊于《超日明三昧经》卷上一条。）

　　○欢州西会龙山碑铭（大安八年）

　　特建

　　佛身感应舍利塔一所。伏愿天祐皇帝。燕国大王。二仪同坚於社稷。新王公主。皇侄皇孙。百世永茂於宗枝。然后上至文武官寮。恒居禄位。下及庶类州司。长添福德。见闻随善。同获梵天之果。施主邑人。早证涅槃之乐。更愿国泰丰稔。民安乐业。法界众生。咸登觉岸。时大安八年岁次壬申四月癸丑朔九日辛酉葬讫。因记之尔。丙时当谞大横帐五郎君必孝。妻陈哥娘子。男把八郎君。大横帐六郎君必庆。妻酬阿娘子。故相公耶律元白。太郡夫人小郎君安大娘子夺里本。小娘约迷吉。

　　建塔邑长王■。刘从敕上。范玄辛。张惟忠。刘■进。任从德。康元亨。赵师应。张三元。王孝宗。康翌。僧惠的。李孝宗。王居孝。王孝笋。庞从。整门资。李福哥。田惟进。王狗儿。张王家奴。王秀轮。孙子成。许文用。杨善哥。赵延政。庄应哥。陈福祐。向文庆。李从孝。田资。赵回哥。刘德迁。李章哥。僧■〈止帚〉慈。僧善智。僧行才。僧会俊。僧悟如。僧悟初。僧志□□行祥僧净宁。僧智净。僧思密。僧会思。僧即善。僧圆进千人□□□王容。陈永言、卢志玉、赵德进、霍惟尚、高德用、张惟志、张□□、王太保、候顗、周部署、周永孝、周士林、赵世资、董守支、段文正、田孝资、杨□、周永昌、王文质、李惟存、孙无亨、李惟善、周秀才、刘德进、高用资、李从善、郝士全、赵全孝、赵孝成、赵元筫、刘德元、赵文善、刘惟亨、崔文靖、张元净、张整、侯资、蘅守迁、张从进。张继先。周六学。郎路玉规。刘德荣。赵元祐。刘■方。张三德。李□、刘文善、许世全、刘德辛、李文进、■〈礻者〉玉。甯三元。僧玄立。张三祐。张开珏。许元用。齐正已。王五顺。王荣皃。陈众令。张惟景。王端。田惟庆。石■〈止帚〉。僧鲜于。僧即□□李部署。李提■〈車音〉。刘孝存。王守用。周元成。刘部署。阑州古。阑用端。田禹昇。王玉。杨福成。李文显。李文拣。姜禄儿。刘小和尚。赵换得。李闹儿。僧即冲。张院主。田兴善。刘德政。赵起信。奴呆和尚。李小哥。田吉祥。田禹珪。李兴圣。王特末。契丹涅哥。穆仲资。王和尚。奴任三宝。奴杨守正。陈家奴。苑孝成。刘世荣。赵德用。赵惟孝。攴元太。张惟净。张世林。冯孝□。冯孙皃。李文一。刘师言。张■亮。刘必遂等男女各五百人。碑小不能具录。（拓本。）

　　（原题“大辽国欢州西会龙山碑铭”十一字。欢州不见《辽史地理志》，《亡辽录》、《契丹国志》并有投下驩州。）

　　○再建佛顶尊胜陁罗尼经幢记文（大安八年  张纶）

　　昔大雄氏以慈悲力应众生根器。说方便法门。寄於文字。假以形相。垂其教。诱其人。□之而趍善远罪也。大抵建幢造像。是其蕴乎。今当寺首座沙门法忍等。内传其心。外□其行。节衣盂之费。化喜舍之财。因其故迹。再修建如如信功德幢二坐。对峙於□□□□□□之前。上刻佛仪。次安释侣。化塔旁峙。栏楯环绕。镌梵本波若波罗密多心经。弗□□□陁罗尼神咒。有以示密法之流通。众俗之所归仰也。寄影以灭罪。资尘而蒙益。道迷路之指南。镇福田而玉北。若然者。四维上下虚空。可思量不可思量耶。我幢之功德。亦复如是。睹幢之相者。不可以胶於相。悟幢之空者。不可以住其空。盖知空即是色。色即是空。今以文字之□。假记幢之妄。假妄既等。又何感焉。因志於石。以示□者。

　　（大安八年九月辛已朔二十五日甲时重建。拓本。）

　　附跋文

　　〔沙门志忍重建陁罗尼经幢拓本二纸，艺风堂旧藏，现存北京大学。签题：“沙门当忍造陁罗尼经幢。八面刻，前经后记，张俭撰。正书。大安八年九月辛巳朔二十五日甲时，在密云。”《艺风堂金石文字目》十六及《辽文存》六均著录，惟拓本实作“布衣张纶撰”，“纶”字未臻清晰。但非“俭”字甚确。按《辽史》八○《张俭传》：“俭统和十四年学进士第一。”（《弘简录》卷二百十同）近年有张俭墓志出土，记俭事尤详。张俭薨时去大安八年已久，何能撰文？亦非前后同名者。拓本记文凡八行，行三十四、五字不等，题一行，纪年一行。案记文第八行末二字“来者”《文存》作“众者”，“石”字《文存》作“右”，容或写工之误。第二行“内传其心外”等五字，《文存》并阙。或以字未清晰，而“趍善”作慈善”，第一行“垂其教”作“垂茂□”，并失文意。王仁俊《辽文萃》例，谓凡刻入《辽文存》者，概从删去，惟《辽文作者考》独存张俭，则王氏实未见此记文拓本；但因《文存》之误，遂入张俭於者之列。《辽文续拾》附《汇目》，有《重建经幢记》，亦署张俭撰，则踵缪、王二氏之讹，皆未取证拓本也。〕

　　○涿州移宋雄州牒（大安八年）

　　奉主旨。夏使告乞应援。缘南北两朝。通好年深。难便允从。委涿州牒雄州。闻达南朝。相度施行。（李焘《长编》。）

　　○水井村邑人造香幢记（大安八年）

　　佛言有十三大罪。无忏悔者。有此无动如来陁罗尼。一切极重大罪。并能消灭。若不灭者。我等自代。彼有情受诸苦恼。若有人发大菩提心。依梵本书於壁上。又於版上。忽有人睹此陁罗尼。生信敬心。所有如上十恶等罪。悉皆消灭。何况一日诵一遍。其人增无量福德。临命终时。十方圣众。各持宝盖来迎。生於净土。佛舒金色臂。摩顶受记。速成无上菩提。昔于阗国有一苾刍尼厌患女身。令诵此陁罗尼三年。变成男子。为大僧。遂闻奏。敕令送僧寺安置。僧众有疑。未具僧戒。空中有声。难得之事尚得。何况僧戒乎。讲经论沙门法嵩重修。俗兄庞贵靖。贵秀。庞竦。文扃。维大辽国燕京易州涞水县遒亭乡之井村邑众等。重修净戒院。奉为今圣皇帝。法戒众生。特建香幢一所。增无量福。齐登觉道。

　　大安八年岁次壬申八月壬子朔再建（拓本。）

　　○刘洙造经题记（大安九年）

　　大辽燕京右北西罗内住文林郎试太子正字武骑尉刘洙。奉为先祖并亡过父母及合家眷属敬造经碑二条。父秦晋国妃中门使准。母赵氏。出家妹戒师崇谛同成办。妻赵氏。长女曹郎妇。次女庙哥。弟济。悉妇赵氏。表侄男银哥。次侄男金刚奴。侄女小师姑。次侄女端哥。

　　大安九年四月  日造。邵师宁刻。

　　（右记刊于《览劫经》卷一。又《贤劫经》一卷五条，《超日明三昧经》卷下五条，与此全同。惟“刘”下缺“洙”字。“表侄”作“长侄”，无“邵师宁刻”四字，另有“僧行杰书吴志宜刻”八字。）

　　○为师兄志贞造塔记（大安九年  郑因）

　　我生天师兄讳志贞（下缺）易州涞水水东里人（下缺）□州石经寺□转（下缺）□□后常以持念（下缺）师长为务年五十有（下缺）□春三月十九日（下缺）等哀污不己。又思生以（下缺）□命自□於寺之□（下缺）生上刻三世□诸佛名（下缺）贤曰真罪也随尘而灭（下缺）生外□含识。内及宗亲（下缺）天意如是。亡兄志贞（下缺）

　　大安九年岁次癸酉。（拓本。）

　　○燕京大悯忠寺观音菩萨地宫舍利函记（大安十年  沙门  善制）

　　恭闻应物为现。利乐无穷者。大圣观音。有感克从。功德叵测者。灵踪舍利。金言所载。宝牒攸存。善制肇糺巨社。会万人金玉之资。欲满宿心。塑百尺水月之像。将图宝相。先实地宫。化檀那近百千象。获舍利馀一万粒。封以金匮。贮以石函。圆净璨然。实为神异。所冀光彻无间之狱。福洽有顶之天。良因不虚。巨利斯在。上愿我国家。二仪齐於圣寿。两耀等於文明。三宝长隆。四方永肃。八难除一十四种之怖畏。四生见三十二应之威神。获圆通之法门。愿大作於佛事。大安十年岁次甲戍闰四月辛未朔二十二日壬辰甲时。（拓本。）

　　○请城盐泺实汉户书（大安末  刘辉）

　　西边诸番为患。士卒远戍。中国之民。疲於飞挽。非长久之策。为今之务。莫若城於盐泺。实以汉户。使耕田聚粮。以为西北之费。（《辽史》一○四本传。）

　　○请附赵氏於国史书（寿昌二年  刘辉）

　　宋欧阳修编五代史。附我朝於四夷。妄加贬訾。且宋人赖我朝宽大。许通和好。得尽兄弟之礼。今反令臣下妄意作史。恬不经意。臣请以赵氏初起事迹。详附国史。（《辽史》一○四本传。）

　　○为先祖舅姑等建幢记

　　梵语陁罗尼。此云揔持。文殊之语□佛陁流东汉士释迦近付天帝传南部（下缺）青□□一切天神常来□□。有如是因。复如是果。而况缮写虔持则安高题地（下缺）设作斯□有夫之祖承务郎宁幽州府安次县令□祖母刘氏。念舅姑之义（下缺）降既获如上□必集无边福□兹利益永兴□□不惟俾逝郎□令□长归（下缺）□宗高不有嘉叹。曷表殊因。茔之始谋。钦承见託。幢之既立。弥增瞻仰。仰之（下缺）美哉贤氏。贞□□淑检迹以佛法为亲。以斋戒为业。奉先至孝。事夫没□世（下缺）烦恼□视此幢则获增利乐。书不尽言。事之大矣（下缺）奉为先祖姑舅□□洗马及一切含识创建佛□尊胜陁□□□□（据《匋斋藏石记》。）

　　（附《匋斋藏石记》跋文：）

　　〔此辽人所建经幢也。延庆、永兴，皆所置宫卫之名。辽随阳迁徒，异於城郭之国，故营卫之设，其制尤密，居有宫卫，谓之斡鲁朵。自太祖至天祚，凡十二宫，太宗所置曰永兴宫、兴宗所置曰延庆宫，其官有曰某宫都部署，掌本宫契丹军民之事。此刻首行题款“前延庆永兴□□□□□官下缺”当即撰书人名，其永兴下数字残缺，以辽制考之，乃延庆永兴宫都部署。盖此人曾兼两宫之职，第不知何以先延庆在则后永兴耳。幽都府为辽南京所属，有安次县。其东宫官属，有太子洗马，碑悉与《辽史》合。《刘辉传》载辉大安末为太子洗马，《百官志》洗马下，亦仅举辉为证，似辽有洗马自辉始，辉外无任此职者。今幢为刘氏所建，则洗马或即指挥；所谓刘氏，岂即辉之女欤？果尔，则此幢亦大安末年建矣。（锡龄按：详其文义，似刘氏孙妇为刘氏夫妇追建者，因祖姑而并及祖姑所自出，理亦有之。）〕

　　○添修缙阳寺功德碑记（寿昌元年  郑□）

　　缙阳寺者。古之禅房院也。光启二年。为创置之始。虽年人代浸远。而壮丽（下阙）我大辽国先朝圣宗皇帝。初以銮舆南幸。驻跸於此。登临观眺。深思物（下阙）寺残僧少山院细路高。乃命笔题於壁面。於今一百三十馀载。龙凤之（下阙）兴宗皇帝偶因巡幸事亦稽先太平间。赐号曰缙阳。盖其形胜崇丽。（下阙）名与实相副矣。次至今上睿孝皇帝於清宁年。追思往事。驾幸於（下阙）田之意遂赐银一十两。绢一十疋。粤有当寺持念沙门奉润。幼抛俗爱。早悟（下阙）耆年而益进。如岩松老而不改。若海月高而愈明。其间受先君之遗（下阙）具万矣。尝念出家而为俗务。实达人之所耻心。况知本性虚□忍（下阙）室散浮云福田。尽出所藏。咸集上善。遂命蓍人而揆日召梓匠（下阙）一所并内藏金菴於内。共施钱七百馀贯。次於寺北隅建洞（下阙）建土地伽蓝堂两位。并神从共五十馀事。复於寺前起五（下阙）壁画弥陁□氏来迎相二坛皆以缔■〈扌冓〉者尽爽巧绘饰者（下缺）外犹有馀积。仍每年筵僧二百人。迄今二十馀年。未尝有（下阙）粟一千硕。钱五百缗。每年各息利一分。寿终之日。永入（下阙）轮如日月之运传之无穷。自馀胜因。不可殚述。初录（下阙）之词多验其所行则实曰仁之利溥。俾千古（下阙）皇朝建号寿昌元年（下阙）（拓本。）

　　○易州善兴寺经幢记（寿昌二年）

　　伏以祈恩求福。供养为先。破暗显明。其功第一。而又五香净德。真实精进之门。六事殊熏。莫越焚修之法。是以邑众等特开喜舍。美利自他。同生欢喜之心。共植菩提之种。仍回有善。普益无边。一切含灵。齐登觉道。用成不朽。刻石立名。大乘起信论立义分摩诃衍者。■〈扌忽〉说有二种。云何为二。一者法。二者义。所言法者。谓众生心。是心则摄一切世间法。亦世间法依於此心。显示摩诃衍义。何以故。是心真如相。即示摩诃衍体。故是心生灭。因缘相能。示摩诃衍自体相用故。所□义者。即有三种。云何为三。一者体。大谓一切法真如平等。不增不灭故。二者相。大谓如来藏具是无量性功德故。三者用。大谓能生一切世间出世间善因果故。一切诸佛。本所乘故。一切菩萨。皆乘此法。到如来地故□□□若自摩捧斯论卷一（下阙）名捧百洛义经者若自口经诵□□各诵百洛义经者。（拓本。）

　　○王翦妻高氏墓志（寿昌二年）

　　大辽国东京府内省判官文林郎试太子正字王剪妻故高氏墓志。氏谱河西□。夫是太原人也。翁曾任中作副使。氏禀性正直。容□端正和雅。长慕慈善。寿及五十有三。因宿敕而逝。岁次丙子九月戊戍朔十四庚子日葬之。翁婆已逝之。今则偕焉。留世有儿子四。女一。

　　维寿昌二年岁次丙子九月戊戍朔十四庚子日坤时葬。（拓本。）

　　○蓟州玉田县东上生院无垢净光佛舍利塔铭（并序  寿昌二年  袁孝卿）

　　夫诸佛之心。垂教非一。有实有权。或诱或警。所以小大应根始终化物者也。以空无化。执实化也。以因果化。妄权化也。以福利化。欲诱化也。以地狱化。愚警化也。然则四化曲分。三根用备。化之急者急於中下。谓兹三根。久惑流浪。曷以拯救。故我释迦如来遍三千界。化百亿身。现於形相也。演三乘教。分十二经。现於言相也。犹虑群生不兴实信。更以全身烬为舍利。现於遗相也。常以诸相利乐有情。恩其厚耶。幽蓟东平滦右县之尤者。古之无终也。雍伯种玉之后。因号玉田。古城东关。有上生院。自统和元年肇建。至统和三十年。有游方僧至。所获无垢净光佛舍利三百粒。因窣堵坡藏之。洎於咸雍间。地震所坏。及三十馀载。未遂复修。昨於大安岁。有当院诵法华经沙门省孝。佛宇有缘。僧行无过。暗伤灵兆久摧。欲谋再建。以疏糺俗。逮至百馀。又度弟子义恒为头陀。日化五百金。未曾有辍。既而横材命匠。始务经营。犹恐不前。化新弟秘校傅公梅为都维那。及县宰官僚洎诸吾尊淄素众等。赍状请燕京净业寺诠惠大师开菩萨戒坛。藏如来舍利。师俗曹氏。法讳朗蕴。清宁元年出家。八年具戒。禀受诠戒师住持净业寺。焚修道高。课念日益。学行解三者备矣。经律论一以贯之。多以山房静住为业。迩后德动京师。名达象阙。不朝受紫。宁匪重乎。当三请之际。现慈悲相。怡然应答可尔。兼曰。汝称为葬舍利。与我缘合。我於大安初当重修佛洞於摩力支天佛中得舍利二百粒。几欲葬藏。因缘未就。因就此坛。择日合葬。於戏。佛骨异代。法性同归。灵契有时。不期如约者哉。别有当院佛宇僧徒常住诸物具细之数。克於碣隐阴。孝卿县中一白丁也。学浅词拙。耻以言诠释事。奈何众请。难以固辞。芟华摭实。直述为铭。其铭曰。

　　上生故院。统和始构。宝塔复修。制度逾旧。虬檐十三。旁罗斗□。虹栋梁。日月户牖。遗骨中藏。灵光外秀。雷飙箭雨。惊不朽。以石克铭。藏函之右。直出其因。取信于后。

　　寿昌二年岁次丙子四月癸巳朔十四日癸酉日乙时葬。（《玉田县志》。）

　　（文题下原注：“即净业寺也。”文末云：“旧志载此文为进士袁孝卿■〈讠巽〉。”或是撰文后成进士者。）

　　（按《辽史道宗纪》：咸雍四年秋七月，南京霖雨，地震。与此所记相合。）

　　○孟有孚墓志铭（寿昌二年  孟初）

　　公讳有孚。字终吉。其先平昌之著姓。迨至我朝。分其族而北。从土断例。遂为中都人。曾王父庭训。守卫尉少卿。致仕。父从遇。不仕。忠信笃厚。众所推服。与故尚书郎赵公隽延友善。赵於当时有儒者名。尝谓人曰。观此翁之德。其身虽不达。子孙当盛。厥后三子皆能取进士第。众谓赵公之言也信。母张氏。性淑善。有礼法。从长子荫。封清河县太君。公其次子也。公幼敏悟。力学不倦。荦荦自主。绝异於常人。年二十七登科。其在公敢行。有可夺之气。曾不知泰州乐康县。甚有佳政。朝廷亦闻之。及受代。为辰渌盐院使。会车驾路出於金山。问其政於民。乃召赴行在所。未及至。授同知泰州军州事。从彼人之欲也。未几。特旨改韶阳军节度副使。上方急用之。当涂无有力者推挽。改知卢龙县。锦州节度副使。至磨勘临解由。凡五任。上复记其能。用为大理正。公亦毅然自奋。益欲有所立。时朝廷命复庆陵之逋民。诏公乘驿以督之。在途疽发。有劝其还者。公坚拒不从。旦夜犹驰不止。至病亟。乃车载还於家。才数日而殁。享年五十。实寿昌二年三月九日也。即用年六月十五日附葬于先人兆次。公承父旧产。颇亦自丰。以急公缓私。竟至雕废。唯仰禄为给。既殁而其家顿空。是诚可哀也已。兄曰有邻。故为殿中少监。弟曰有常。今为太子洗马。枢密院令史。妹適进士杜义。妻清河张氏。男三人。长曰观风。次曰韶阳。幼曰辽兴。女五人。长始笄矣。馀并幼。铭曰。

　　用文决科取则获。秉心惟刚贲育敌。皇听及民知治迹。进未大亨途且隔。再登于朝功欲白。命之不融今及厄。坎其穴中爰降魄。维有历年兹永宅。（拓本。）

　　○燕京大昊天寺传菩萨戒故妙行大师遗行碑铭（寿昌六年  孟初）

　　道宗清宁五年。秦越大长公主舍棠阴坊第为寺。土百顷。道宗施五万贯缗以助。敕宣政殿学士王行己领役。既成。诏以大昊天寺为额。额与碑皆道宗御书。大殿之后。建宝塔。高二百尺。有神光飞绕如火轮。清信施财者沓至。师寿八十二。西向而化。空中有丝竹螺呗之声。红光如雲。上下贯塔。移时不散。（节文）（《永乐大典》四六五○引元《一统志》。）

　　（《日下旧闻考》卷五九：大昊天寺在旧城，寺建于辽。按乾文阁待制孟初所撰《燕京大昊天寺传菩萨戒故妙行大师遗行碑铭》，文如右，无撰文年月。妙行卒于寿昌六年，姑系此年。光绪《顺天府志》卷一二八引《元一统志》，“五万缗”作“五万贯缗”，“师寿八十二”作“师寿八十一”，无以下二十五字。《日下旧闻考》五九引《元一统志》同《大典》，亦作“寿八十二”，但未引以下二十五字。）

　　○萧义墓志铭（并序  天庆二年  孟初）

　　诗曰。惟岳降神。生甫及申。谓元舅之宗。产奇隽也。礼记曰。天降时雨。山川出云。谓亨嘉之会。登辅弼也。易义曰。鸿羽为仪。峨峨清远。谓君子之人。知进退也。传曰。慎终追远。民德归厚。谓仁爱之心。念劳旧也。若乃生居外戚之家。世处大臣之位。悬车致政。高蹈于前规。出綍申恩。载定于遗烈。徵诗礼易之文。一无所戾者。其于故北宰相守太傅兼中书令致仕赠守太师谥恭穆肃公可见之矣。公讳义。字子常。气象雄伟。与德咸若。内志忠厚。外体庭硕。表里如一。而不衰堕。真大人也。其先迪烈宁。太祖姑表弟。应天皇后之长兄也。佐佑风云。赞翼日月。初置北相。首居其位。时圣元肇祚。用人若身。运使从心。目公为手。其于建事成功。光烂竹素。曾王父恭。在圣宗朝高尚自晦。丞相韩德让因事奇而举之。起家授南面丞旨。历林牙。夷离毕等官。拜平章事。时东韩夷弗逊。公讨有功。殁赠过司空中书令。父宗石。德茂气充。材长运短。位不充量。既壮而终。赠中书令。母陈国太夫人耶律氏。故北府名王世迁之姊。实生三男。长曰重。燕京右宣徽使。保信军节度使。仲曰辅。东京四军兵马都指挥使。公其季子也。我道宗大孝文皇帝嗣守丕图。奄有诸夏。咸雍中。妙选英能。扈从巡狩。且谓后妃之门。率循忠义之范。顾惟夙干。回越常流。寿昌元年。历南女直都监授东京四军副都指挥使。公之亨通。自有阶矣。今我天祚皇帝初九潜龙。有大圣德。公之次女。选俪储围。辅左于中。周旋有度。虽屡移官次。而恒从乘舆。先皇大渐。与左右政臣奉承遗制。推戴圣人。于是自诸行宫都部署授国舅详稳。加太子太师。因山太葬玄寝。将考旧制。择亲信大臣。陵宅内外。谪发巫攘蛊厌之事。公暨北枢密使耶律撒巴宁。赠齐王。负其责焉。乾统二年。授辽兴军节度使。下车之后。政流海隅。三年。属新德嗣庆。民望徯苏。顺天应人。来幸霫邑。四海浃恩。推先亲旧。公授平章事。职如故。四年复幸燕。召公诣阙。会妃覆诞。诏于母家。敕宗室及外戚大家。礼可往者。悉如之。□□备礼。当时所荣。五年春拜北宰相。锡号保义功臣。六年。上方有事于帝山。命公先仪授本府相礼。视严天仗。具体而微。是岁阳徵之月。鸣銮登坛。剡玉增号。其于亲执神御。陟降帝躬。皆公与皇叔越王淳偶为之。及临轩备册庭执号宝。公独与焉。讫。赐银绢衣带各差。仍恩加兼侍中陈国公。噫。一代盛事。皆出公右。人臣之□。斯亦极矣。每合宴会朝。常待以殊礼。公之委重。不其至欤。议者曰。股事先朝。罄效勤力。登翼我后。□疑嘉绩。联骈大任。烜赫蕃锡。倾丹腹于夙夜。奉清光于咫尺。古所谓克好厥德。小心翼翼。揉此万邦。闻声四国。□以加也。初平山孤竹之地。控带边防。申威令以制其豪强。修仁政以养其疲瘵。受代而后。爰及累年。至今称之。如不容口。上相三槐之府地。尊望重冠映群后。遵礼律以耸其表仪。献谋猷以著其劳效。奉上之节。挺然杰立。端□隽□。众所具瞻。蔚为汉室之宗臣。且念留侯之故事。乃欲脱去荣利。缅慕神仙。三抗表章。愿还印绶。天子不允。诏免拜礼。进位守司徒。别赐推诚守正之号。天庆元年。坚请辞政。皇上雅矜其意。不得已而许之。加守太傅。兼中书令。增号崇仁全德功臣。致仕。仍诏医署假一人从行。于是悦以归弟。静而养令。方当玩兰菊之英。配松筠之茂。妖竖相从。遽婴疾恙。别敕太医。颁之御药。王人相续于途。命数不移。有加无损。以其年十一月十八日。薨于其私第。享年七十有三。皇上闻讣震悼。敕有司稽宠典以增官。积休功而定其仪。祭引则中大夫守鸿胪少卿充史馆修撰韩纲承诏以领之。备礼窀穸。则中大夫大理少卿张公孝奉命揔之。以二年三月十三日葬于辽川之右。圣迹出阳。袝先茔也。赗赙之礼。并加常数。夫人耶律氏。封陈国夫人。即故□大王团宁之犹女也。一男冲之。敬守成规。视为令器。故燕国王初诞。申舅族之庆。拜左奉宸。繇牌印班入仕。州□□刺史。娶南王帐故南大王仲达之孙也。今南王永孚。即从叔父也。女三人。长为尼。赐紫。号慈敬□德。今皇帝赞睿德妃。即其次也。第三女適南面承旨耶律珪。乃皇家宗室之裔。孙子三人。□□□□□□苏斡。白特末。孙女二。并幼。呜呼。位不期骄。禄不期侈。上古之深诫也。公则书之绅带。莫敢弭忘。满而不溢。高而不危。诸侯之成训也。公则□□规矩。罔有逾越。王褒作颂。表圣主之得贤臣。孟子立言。宜仁者之在高位。□□万册。可谓不诬。茂乃村之国史。纪之家牒。固可以追踪前哲。贻则后昆。然念草陈树栱。积霜露以滋深。海变山移。□声尘之不昧。乃诏下臣。勒之贞石。言而无文。何以塞责。谨作铭曰。

　　北辰居所。天子拟之。轩星列序。妃后配之。峨然帝胄。本支万世。赫矣舅族。王侯相继。堂堂萧公。名高望崇。心与绳直。材如栋隆。依仁据德。履孝资忠。其来也仪仪之风。其去也冥冥之鸿。有功而有行。知始而知终。赠谥加兮勋节重。列盛兮恩礼丰。诏词臣兮勒幽础。播令誉兮垂无穷。（拓本。）

　　（文前题：“大辽故推诚保义守正崇仁全德功臣北宰相武宁军节度徐宿等州观察处置等使开府仪同三司检校太尉守太傅兼中书令行徐州大都督府长史上柱国兰陵郡陈国公食邑六千户食实封陆佰户致仕赠守太师谥恭穆萧公墓志铭并序”九十五字，“太中大夫左谏议大夫知制诰上轻车都尉平昌县开国公食邑一千户食实封壹佰户赐紫金鱼袋孟初奉敕撰”四十四字。）

　　（萧义字子常，《辽史》卷八二有传，作萧常哥。《志》文云“其先迪烈宁”，即《辽史》之萧敌鲁，卷七三有传。《志》称：“圣元肇祚，用人若身，运使从心，目公为手。”正兴《本传》吻合。）

　　○董庠灭罪真言记（寿昌三年）

　　故保静军节度使金紫崇禄大夫检校太傅兼御史中丞董庠。维寿昌三年岁次丁丑六月癸未朔十四日丙申乙时记。灭罪真言曰云（从略）四行。生天真言曰云云（从略）一行。

　　所有勋业异政氏族。具如幢文。故此不书。（拓本。）

　　○燕京永安寺释迦舍利塔碑记（节文）（寿昌三年）

　　内有舍利戒珠二十粒。香泥小塔二千。无垢净光等陀罗尼经五部。水晶为轴。

　　大辽寿昌二年三月十五日。显密圆通法师道■〈辰殳〉之所造也。（《至元辨伪录》卷五圣旨《特建释迦舍利灵通之塔碑文》。）

　　○贾师训墓志铭（寿昌三年）

　　公讳师训。字公范。其先出於周之同姓之国。春秋时。有贾季贾华。代为名族。至两汉。谊山捐之逵琮之辈。以儒学政行发名於世。晋唐间。充耽致位将相。其后有游仕於渤碣之间者。因籍为燕人。子孙相继。衣冠不绝。至公之七代祖曰梦殷。为卢龙军节度判官。卢龙君生道纪。为营州刺史。检校司空。司空高祖曰去疑。先仕后唐。我大圣天皇时。奉使来贡。因留之。俾督工役。营上都事业。迁将作大匠。累拜始平军节度。加检校太师。赐号□□奉国保定功臣。后薨於镇。曾王父讳喦。乃太师之仲子也。朝廷以其才望为民所推服。诏起家继领始平军事。遂家於辽。入充辽滨县贯。王父□□□至显州面察判官。以公贵。赠彰国军节度同中书门下平章事。王母沙氏。追封韩国太夫人。父讳冲。少力学有行。喜■〈貝周〉施。体貌伟异。年十六□□皇帝幸显陵。见之。召入近侍。以太夫人在。恳丐归养。得请竟终於家。赠昭义军度兼侍中。母沙氏。追封鲁国太夫人。夫人方有娠。有异僧见□□之曰。当生男。必大贵。夫人阴志之。后果生公。七岁诵书作诗。十岁。皇考侍中以兄泳Τ异籍。又欲夺其善分。愤不得已。将诉之官。公侍侧曰。富贵皆丈夫所力为。岂必系先业之有无也。愿大人亟与之。侍中奇其言。恣兄所取。年十四。举进士。由乡解抵京师。丞相杜中令。驸马侍中刘公召□之。文成。更相称爱。将议闻上。以事龃龉遂寝。十九。试礼部。奏御。三十有五。登第。授秘书省著作佐郎。调恩州军事判官。即至。有以盗马□□人者。人不之知。后为其主执之。逆官辩验。事连假主。假主惧不服。公乃潜捕其家牧儿。诘问得实。引质之。始伏其罪。京守闻其能。每有疑讼。付之辨析必白。丁太夫人忧。卒。哭。充东京麴阮使。营督公课。绰有馀羡。时秤吏董猪儿得幸北枢密使乙信。怙势日索官钱二千。人莫敢御。公至即不与。猪儿憾公。累以恶言挑之。公不校。乃自以锤折齿诬公。公禁益切。遂止。服阕。授奉玄县令。改锦州永乐令。先是州帅以其家牛羊驰马。配县民畜牧。日恣隶仆视肥瘠。动撼人取钱物。甚为奸扰。公至县。谮讽民使诉之。其始至者一二人。公叱左右逐出之。其次至者十数人。公又叱之不顾。其后得人三百人合告。公遽署其状白州。州白其帅。帅惧。促收所俵家畜以还。仓卒之际。至有逋漏为贫民获者亦众。其帅竟不敢言。又朝廷不教。俾撤沿海罟。公承教曰。天生之物。所以资民食之不结也。民得渔取。所以济农力也。何害之有。因缓其禁。而民悦便之。入为大理寺丞。持法彊固。不为权势沮夺。转太子洗马。补中京留守推官。在故侍中彭城刘公雲之幕。日直其事。裨益旁午。后属乙信。代为居守。乙信自以前在枢极。权震天下。每行事专恣。一不顾利害。诸幕吏素惮。皆随所倡而曲和之。公独不从。乙信怒愤公曰。吾秉朝政。迨二十年。凡一奏议。虽天子为之逊接。汝安敢吾拒耶。公起应之曰。公绾符籥。某在幕席。皆上命也。安得奉公之势而挠上之法耶。义固不可。乙信知不能屈辄从。乙信又以嬖人善骑射。署为境内巡检。公争之。不从。未己。乙信被召再入为枢密使。将行。寮属饯之都外。酒再行。公前跪。力白巡检事不便。乙信叹服。遽为之罢。朝廷知其才。召入枢府。为掾史。俾覆刑曹案簿。故宣政殿学士陈公觉素与执政不相能。平方被微谴。执政缘法将夺陈公翰林之官。乃潜召公属之。公不许。竟论如法。再岁。知大理寺正。加秘书丞。奉诏充高丽人使接伴。道出乾陵。故中书令李公仲禧。以当路权宠。构谪是镇。时其家亲旧。过门皆缩颈不敢视。公往复候谒献遗。一无所顾忌。李公默器之。徙同知永州军州事。既上。日夜经画民事利病。奏减其部。并邻道龙化降圣等州。岁供行在役调计民功三十馀万。奏课天下第一。上嘉之。就拜鸿胪少卿。知观察使事。寻诏按察河东路刑狱。闻有酋豪负势。诈良民五百口为部曲。数为官□为贱民心不厌而随反之。公伺得其情。乃召酋豪诘之。一言切中其病。语立塞。遂服。因籍其户还官。时同事萧龙虎叹伏。至驿邸。易衣以谢。又人有以死皋被诬。为官吏所强榜服者。将刑。公至审之。见其状有枉。再治。果得辨而释者数十人。以奏簿至中京。属封册。皇子燕国王开宴。召授太常少卿枢密都承旨。寻扈驾春水。诏委规度春泰两州河隄。及诸官府课役。亦奉免数万工。俄充南朝正旦国信一副使。比还。密侦宋人军国事宜。具□□闻。上阅之。不释手者数日。迁枢密直学士。大安二年授密副使右谏议大夫。曾奏事御所。有诏迁奚中。其部所居汉民四百刻。宰相承诏迻出。公独侍。上问之。公前对曰。自松亭已北。距黄河。其间泽利榆松山北安数州千里之地。皆霫壤也。汉民杂居者半。今一部之民可徙。则数州之人尽可徙矣。然则恐非国家之利。亦如辽东旧为渤海之国。自汉民更居者众。讫今数世无患。愿陛下裁察。上悟。其事遂止。又以素闻燕京留守府有□□□凡都府事无巨细。必先阅之后行。其府置一局。诸事连外境。怀有涉谋叛者。悉收付之考劾。苟语一蹉跌。即寘之孥戮。亦委是吏主之。虽□□□□□□已下洎诸幕职。皆不与焉。以是吏得专肆胸腹。随所喜恶。为人祸福。閞南之人。侧目以视。故不待鸠率。岁所馈与。甚於输官。公患之。□□□□□□□语其事详熟□以南北枢密院通事一人更代。尔后其弊寝息。是岁穀稼不登。四方交请赈。复流亡穷饿之民。朝议以上心忧恻。不□□□□□□力言之。事多见纳。故民被其赐者众。进礼部侍郎参知政事。再扈蒐跸。幸诏阳开宴。上敕公进酒。顾左右曰。斯人政行。过於宋人。□□□□□□□厉故相王籍因诏驸马都尉。饮以卮酒。车驾回至凉径。拜刑部尚书中书侍郎平章事。加致主功臣。公在位。直亮不容人阿僻。遂为同列所忌。越□□□□□□□□□□□威令大行豪党惴惧。老奸宿盗。不待击逐而逸他境。未几。政声流闻。上遣使授尚书左仆射。移中京留守。将行。人皆拦道塞门。挽车马□□□□□□□□□□莫之能止。公俟夜间出。翌日。号泣随出界者数千百人。既在道。闻京中猾盗朋聚。民不安寝。公下车即督有司尽索京中浮游丐食之民。□□□□□□□□□□遣之。其老弱癃疾不能自活者。尽送义仓给养。仍敕吏卒。分部里巷游徼。人或被盗。俾偿其直。涞旬以来。开市清肃。是时畿内所属州县。会□□□□□□□□□□能决者。公至府。仲吏条别其事。随小大皆剖析之无留。又择高年行之吏。与法参掌宪律。席之座右。随簿所上。辄付谳之。一日之间。断□□□□□□□□□□□邑大治。公以莅事。夙夜矻矻不自已。事不讫不饮食。以寝成疾。遂表还政。上闻。迁延久之。意以公病。重烦以事。遂许之。加同中书门下□□□□□□□□□□□□至诞日。遣中使赍物就第以赐。寿昌二年冬。薨於中京之里第。时年六十有五。讣闻。上嗟悼。诏赠侍中。谥曰靖懿。敕将作少□□复□□□□□□□□□□□□□张可及监督葬事。皆官给其费。以次年四月十七日藏於京南劝农县西德山之阳。公为人刚果。峭直有大志。□□□矫矫自□□□□□□□□□□□□□□□□其善善恶恶。必使黑白灼晰乎其胸中。为政其始若小烦。卒治有裕如。治千里之地。有毛髮之害。萌孽虖□□□□□□□□□□□□□□□□□□□□□□自固。公遽折之曰。吾岂能为一日之利。而贾诟笑於千载间耶。其不自罔如此。又常谓所亲曰。吾起布衣□□位公□□□□□□□□□□□□□□□□□□□□□□时故相国太原王公言敷方簉枢务。国朝旧体。宰相阙。则多取人於参副之间。太原公以典贡举□□□□□□□□□□□□□□□□□□□□□□□□□□□□无后人先己之意。又在永乐。尝与严州剌史姚企回。行视其州银冶之地。旁有水曰海□□□□□□□□□□□□□□□□□□□□□□□□□□□□□维护也。夫人清河张氏。纯谨温裕。事公以顺。畜子孙以爱。□下以有法度。累封□□□□□□□□□□□□□□□□□□□□□□□□□□□□□□□□□以幹决闻。娶故乾州节度使韩晔女。蚤逝。生子中孙。再娶故侍中邢熙年次□□□□□□□□□□□□□□□□□□□□□□□□□□□□□□□□□□□□適将作少监三司户部判官李君谦。其次適秘书郎周必庆（下缺）

　　（上缺）正匪权行。讫无所应。一有一无。皆政之病。公其挺生。（下缺）□虑内定。沛焉矢之。法中于事。时无不宜。几厥（下缺）□□烈烈。百僚之师。柄任王国。未卒我施。（下缺）奸孽是夷。辇毂之下。阳春熙熙。（下缺）善人已矣。爰敕有司。（下缺）

　　寿昌三年四月十九日甲（下缺）（拓本。）

　　（按文前题“故同中书门下平章事致仕赠侍中贾公墓志并序”，“守太常卿前知临潢少尹骑都尉赐紫金鱼袋张可及奉敕葬”，“朝散大夫尚书吏部郎中史馆修撰赐紫金鱼袋杨□□奉敕撰”。
　　（大安六年《萧裕鲁墓志》有“遣东京警巡使司农少卿张可及充敕祭使”。）

　　○涿州移宋雄州牒（寿昌三年）

　　西夏本当朝建立。两曾尚主。近累遣使奏告。被南朝侵夺土地。及于当朝侧近要害处修城寨。显有害和好。请追还兵马。毁废城寨。尽归所侵地土。如尚稽违。当遣人别有所议。（李寿《长编》。）

　　○为高阳关界河桥事移宋牒（寿昌三年）

　　桥属北界。合从北界修。（李焘《长编》。）

　　按此牒至宋后，宋诏边吏，如北人来修桥，无得与争，须俟其去，却行折毁。

　　○为西夏事移牒雄州（寿昌四年）

　　（一）为夏国告。计会南朝。卻令还复旧所夺城寨。（李焘《长编》。）

　　（二）为夏国差人告奏。称南宋兴兵侵讨。合有计会公事。已差定国信使副。（李焘《长编》。）

　　○易州兴国寺太子诞圣邑碑（寿昌四年  沙门方偁）

　　惟佛法身。本离名相。然其应物。无不现形。故我释迦□为度娑婆界。隐无为质。託荫於大术胎中。示有为形。诞迹於无忧树下。四方各行於七步。九龙共沐於一身。箭射■〈钅截〉鼓。箭堕箭井。象掷王城。象没象坑。{止脊}智神武。靡伦匹焉。因足履於四门。遂目瞻於三病。彼既如斯。孰不然矣。遂乃逾春城於二月。居雪岭於六年。将龙服贸於皮衣。身参麋鹿。以凤鞋易於葛履。足滥樵人。万般苦行。成真应之金身。三转法轮。演有空之玉偈。化居轮於会中。度陈如於言下。尔后顺波旬双林示灭。遗舍利八国争分。塔起於八万四千。孝设於一十二分。向上等迹。已扇今时。唯诞生相。未之有也。爰有邑长。家習十善。世踵五常。博识多闻。矜孤恤寡者。则刘公焉。公名楷。常思诞圣之辰。拟兴供养一身。虽谨欲利多人。继年於四月八日。诵经於七处九会。或赍持於缯盖幢幡。或备其香花灯烛。或歌声赞呗。或尽理归依。想应再动於魔宫。不止重辉於沙界。庶生生世世。承佛荫以弥坚。子子孙孙。固道心而不退云尔。词曰。

　　清净法界。无视无听。应根示现。有形有声。欲酬宿愿。拟利含灵。历阎浮界。居迦毗城。金团选处。净饭所生。九龙沐体。七步莲英。箭堕箭井。象没象坑。足履四门。目视三屯。私离万乘。逾城五更。若行六年。克果三身。根应万类。教设五乘。化缘将息。跋水归真。维寿昌四年岁次戊寅七月丁未朔三日己酉乙时建。（拓）本。

　　○志莹坟塔记  寿昌四年

　　师讳志莹，俗姓张氏。□即涞水县龙泉村人也。自小出家。礼石经寺行至主为师。诵莲经□□去□□五十（下泐）遇恩受具。恒持经业。少曾有阙。春秋六十有六。至寿昌四年秋八月□日内患小□□寺门人（下泐）陈门次一人。讲法华经一部。沙门善慈法□志莹法□三人持念沙门（下泐）（拓本。）

　　○涿州石经山雲居寺志省石塔记（寿昌五年）

　　伏闻汇六道之趣。覆七返之殃。□诸魔。拔众□者。其为尊胜陁罗尼密言也。若尘霑影覆。□□眼□灾或□目耳闻。能灭恒沙之罪。□为有我先师和尚志省。户贯涞水县水□□村里。俗王氏。童子□出家。礼石经寺法□为师。依年受具。诵法花经梵行品習花严经诸□□□□也。□甘三时礼念无亏。及与长住少力维□□已俗年六十有六。维寿昌五年孟春正月十九日□□□□（拓本。）

　　○燕京大悯忠寺故慈智大德幢记（寿昌五年）

　　师讳惟赈。俗姓魏氏。■〈淳阝〉阴田阳人也。丱岁礼悯忠寺守净上人。落髮诵白莲经。遇恩得度。师志在杂花。行依四分。其他典论。有□力通。后因游方。止於上都。别创精蓝。挂锡而住。大安九年。会门人觉智大师诏赴阙廷。因达■〈黄主〉听。乃特赐紫衣慈智之号。寿昌四年三月九日。因疾奄化于临□讲院。至五年四月十三日。葬于京东先师茔侧。师行也以精进心。□不退轮。以勇健力。挝无畏鼓。讲说群经□□□□读杂花啻一百遍。仪范所摄。惠用所诱。贵高憎慢。罔不钦伏。其威重如是。心行禅。身持律。起居动息。皆有常节。虽Ё寒隆暑。风雨黑夜。视佛诵经。手不释卷。四十馀年。凡十二时未尝阙一。其精进如是。师既疾□四大将坏。无恋著念。无厌离想。门弟子馈药数四。师报之云。色身终坏。乌用是为。言讫。怡然就化。其了悟如是。临终之日。暴风忽起。画如暗夜。对面莫睹。洎师迁逝。倏然乃止。门人仰师之德。感师之恩。瘗灵骨於其下。树密幢於其上。欲存不朽。以示将来。时寿昌五年岁次己卯四月十三日乙时记。（拓本。参《日下旧闻》六一。）

　　○义冢幢记（寿昌五年）

　　天为万物之灵。人生难保。拔三涂之苦。佛力惟能。故诸经有福资立者之说。不可殚纪。岂虚言哉。先于大安甲戌岁。天灾流行。淫雨作阴。野有饿莩。交相枕藉。是有义士收其义骸。仅三千数。於县之东南郊。同瘗於一穴。洎改元今号。己卯春二月。厌其卑湿。掘地及泉。出其掩骼。暴露荒甸。积聚如陵。议徙爽垲而改藏焉。余忝宰是邑。骇目痛心。不任感怆。噫。何埋没於积年。忽遭逢於一旦。因念营室之遭褒。石崖之遘王果。不无□也。时西京大华严寺提点诠悟大德法称示化。游方挂锡。於北祥院开大来菩萨戒坛。闻白前乘。遽发大悲。与院主地运颐领诸徒众。就诣其所。依教凭缘。运心拯济。作法已竟，信步而回。次有管内监□□□□□□□□□□□□□□□□□复请虎谷法华上人道蒨。十方院讲主善涓。虔择福地。时建道场。供佛延僧。洗心盥掌。运有委骨。置在坛内。垂悯护持。招彼幽魂。来入会中。求哀发露□海□□□□菩提心已乃迁葬於粟山之屺。目曰义冢。旁附金地。上建宝幢。刻妙相以常瞻。□□□而永奉。所愿灭彼重□。冀速出於泥□。丞此胜因。庶皆生於提婆。更期不朽。普济无穷。影覆尘霑。同增利乐。

　　寿昌五年七月十五日记。（拓本。）

　　○尚暐墓志铭（并序  寿昌五年  张问）
　　夫杳杳高天。宁止西倾之势。滔滔逝水。岂无东注之声。世也尚然。入孰久矣。公乃三台贵胄。八使华宗。贮满腹之精神。豁一杯之日月。纵横取正。长从傅说之绳。表里惟清。素酌任棠之水。而乃富而约己。贵不骄人。岂可具而言也。故将仕郎守恩州司候参军讳莹。□□进士讳从约之子。清宁五年及第。当年勾充。枢密院令史。公姓尚氏。讳暐。符彩标殊。粹灵秀异。儒门洞启。善遵祖父之风。国□弥□。克赞辰极之位。一朝承睿顾。以至隆感茂恩。而特降授朝散大夫尚书金部郎中知度支户部判官。朝夕从政。终始效廉。盖多勤幹之诚。载示优嘉之宠。授朝散大夫守将作少监知上京内省副使。当成化於外都。又观风於钜府。授朝散大夫守太常少卿知大定府少尹。上助君尊。下输臣节。特顾封侯之贵。方凭佐国之功。海阔雲深。喜仙山而不动。烟愁雾惨。叹鳌柱以俄倾。寿昌二年夏四月十五日薨於白霫之地。享年六十有六。以寿昌五年岁次己卿冬十月己亥朔己酉日庚时。归葬於先茔也。公娶县君康氏。即梅棘夷离毕侍中之孙女也。闺仪高絜。姿熊维熙。岂期生宫掩曜。命宿韬光。於咸雍八年五月日。促其□数。以卜斯宅。公有二子。长曰君诲。在班祗候。次曰益谋。备进士举。公有三女。长適朝散大夫将作少监韩君详。次適进士王泗。次適故晋王孙中京诸军都虞候。银青崇禄大夫捡校尚书右仆射。使持季登州诸军事登州刺史。兼殿中侍御史。飞骑尉武威县开国子食邑五百户石瀚。次娶武威县君安氏。即安太保之女也。柔协睦姻。慈善容众。兰蕙芬其德。桃李著其华。每存齐结之仪。常禀随行之道。痛违偕老。恨不同归。虽具福胜於石公。奈无儿苦於邓氏。公有孙五人。氏曰龙树。次曰马鸣。次曰大安。次曰永安。次曰长安。孙女一人。文殊。重孙一人。演论。公乃襟抱豁如。风神杰出。温雅端良。忠肃恺悌。更多积善。比享脩龄。贤愚之道虽殊。生殁之途一致。魂兮何往。冥归黄坏之中。骨也空遗。卜掩重泉之下。如问者才当琐末。学未渊弘。强采摭於遗芳。可篆标於终古。贞石乃铭。久期不朽。谨为铭曰。

　　三继儒门。来符圣君。世显巨福。岳立鸿勋。精诚交日。□气凌雲。玉人忽■〈冫射〉。天骨孰分。呜呼。公之生也令望超群。公之殁也嘉誉声闻。故刊贞石。永记斯文。（拓本。）

　　（按原题“大辽故朝散大夫守太常少卿知大定府少尹尚公墓志并序”二十四字。又“乡贡进士张问撰”七字。）

　　○孙水铭序（寿昌五年  鲜于鸿）

　　案幽州土地记。沙门惠珍尝篝火入。经五六日方还。亦不测其浅深也。安知此水不与瑶池潜通桃源相接乎。故开元天子每每待雨降。必遣使投龙璧於此。则休应响答。事存诸往记焉。（耶律铸《双溪醉隐集》四。）

　　〔《铸集》称：“辽寿昌五年，飞冥子鲜于鸿作《孔水铭》，其序（见上文）。”云云。〕

　　○龙兴观创造香幢记（寿昌六年）

　　夫人象希声。非内诚去迹。讵可冥符。而未俗恒流。假外物陈仪。始能致敬。且牺樽象斝。所以备奠於宣王。故石炉星坛。是可□□於道祖。今我观院。虽殿堂像设。夙有妆严。而祭醮供仪。素乏□□。乃采诸翠琰。硺以香幢。每圣诞嘉辰。旦元令节。或汪有斋洧忏。□旦良宵。用然沈水之烟。式化真仟之侣。所□九清降祉。百圣垂洪。延皇寿以无疆。保黔黎而有赖。风雨时调。禾穀岁登。干戈戢征战之劳。遐迩被洁清之气。时寿昌六年岁次庚辰八月乙未朔二十三日丁巳坤时建。（拓本。）

　　（此文曾著於《文存》六，撰人题“吴卿儒”。检拓本实作“讲道德经法师□□□撰”，惟文末署“当院讲经道士许玄龄书，涿水濮阳吴卿儒造并□”二十字。按此文撰人似非卿儒，盖同一幢记，不当两著撰人也。倘“当师”下阙之三字为“吴卿儒”，而“并”下阙字为“撰”，则前后重复，理失圆融。且署衔亦不同。暂从阙疑。）

　　○玉石面音唱和诗（寿昌五年  沙门智化）

　　（一）见说曾为上马台。堪嗟当日太轻哉。固将积岁旧凡石。又向斯辰刻圣胎。月面浑从毗首出。出仪俨以补陀来。愿同无用恒有用。不譬庄言木雁才。

　　方池波面蹑花台。瞻奉无非唱善哉。外现熙怡慈作相。内含温润玉为胎。刻雕数向生前就。接救专期没后来。故我至诚无倒意。三年用尽两重才。

　　（二）郑若愚

　　文殊台对普贤台。饰宝涂金即众哉。圣帝特鎔银作像。高人又选玉成胎。端严然自工镌出。光彩俱从星化来。因此道圆功德就。给孤园内一全材。

　　（三）韩资让

　　贞珉未用似湮埋。选造观音众快哉。募匠俄镌大士相。成形不自凡夫胎。琳琅光彩院内满。冰雪威仪天上来。珍重吾师能鉴物。从今免屈非常材。

　　（四）赵庭睦

　　观音神力不思议。举世归依颇異哉。人各奇金作像。工多衒巧木为胎。积年弃石嗟谁顾。今日逢师入用来。但蕴贞坚洁白德。宏材未见作遗材。

　　（五）梁授

　　七尺仙容立殿台。镌奇镂異最优哉。摸将笠域佛为像。琢就■〈山昆〉峰石作胎。妙相化身从地出。慈尊移步下天来。倘非师智巧经度。谁识蓝田旧玉材。

　　（六）赵长敬

　　昔年避地别燕台。今日因人信美哉。贞性果期成妙相。睟容元不降凡胎。烧残灰劫无凋朽。拂尽铢衣任往来。二像端严传万世。法门师匠肯遗材。

　　（七）马元俊

　　天庆寺前一片石。造就观音神在哉。八万由旬妙高骨。三千世界明月胎。潜救众生恼去。默传诸佛心印来。十首新诗赞功德。等閒难继贯休材。

　　（八）刘环

　　久遗贞石混纤埃。二像时镌事卓哉。顺俗慈悲须假相。出尘神力亦非胎。绍名早授昔师记。救苦分临末世来。盖是性坚无变易。会逢高鉴岂淹材。

　　（九）史仲爱

　　遗脱贞珉在地台。高人识辨事奇哉。造成补洛山中像。不假摩耶腹内胎。种种形容何处现。巍巍神力此中来。荒吟赞颂陪诸彦。轻重纤茎抵巨材。

　　（十）曲正夫

　　尘埋雨渍近楼台。久弃通衢亦命哉。今日方成白玉像。昔年谁义紫金胎。人存果验功须济。物级终知泰自来。元自御碑当未建。四分材内一分材。

　　（十一）王执中

　　坚珉刻像降蓬台。敬礼瞻容睟美哉。救难龙鱼鬼与火。度生卵湿化兼胎。待多诸佛未闻见。善应诸方无去来。足表英雄心匠力。随根通变不遗材。

　　（十二）于复先

　　玉像镌成置宝台。威严神在叹奇哉。身披雪氎凝山骨。眉放虹光剖月胎。相好尽疑如化出。慈悲重为度生来。向非大士垂精鉴。应被凡工作础材。

　　（十三）王仲华

　　窣雲披雾下峰台。岁久还逢藻鉴哉。相为应根方有像。性因绝垢自无胎。琢磨迥出三身外。具足非从一日来。万法皆由人即显。空门触物愿同材。

　　（十四）孟初

　　瑞毫辉映紫金台。镂石尊容焕赫哉。山卷碧雲呈玉骨。水摇白月晃珠胎。一枝杨柳光严住。百宝莲花影像来。珍重吾师承道荫。义林高耸豫章材。

　　（十五）张识

　　夔峰久劚滞留台。尘拂方能遇鉴哉。应手刻成白玉像。化身免託子宫胎。初疑入梦补陀去。又讶随缘震旦来。从此睟容日瞻仰。亿年不朽表良材。

　　（十六）杨涤瑕

　　谁让昏蒙明镜台。吾师智见大雄哉。偶窥片石非凡相。特命良工刻圣胎。救苦尽随威力去。欲求还应愿心来。从前高士有多少。不识白山一分材。

　　（十七）李师范

　　相见巍巍佛力裁。立承瞻奉亦时哉。谁知韫玉贞颀质。自是音应现胎。天庆门前遗旧隐。补陀山内恰新来。幽岩此石知多少。不遇知人是不材。

　　（十八）李□□

　　和雲巨石拔沈埋。镌作观音□□哉。营自师心分異体。出自山腹□□胎。端凝相在生群喜。坚固身存□□来。遭遇若非大龙像。不过为□□□材。

　　（十九）张□□

　　何代何年筑此台。因人得用□□哉。他山原作谿雲伴。今日翻成□□胎。只见威仪随相现。不知示□□□来。若非早入名师眼。犹被尘□□□材。

　　（二十）寇□

　　谁刻贞珉在宝台。威神之相□□哉。补陀山下白雲骨。极乐天中□□胎。能遣众生忧患去。可令千种□□来。十篇所赞神通力。方见吾师□□材。

　　（二十一）张墧

　　青松影畔昔为台。大器今方□□哉。拂尽暗尘披素质。凿开诸相□□胎。圆明独对灵珠现。温润常含□□来。历劫定随宏誓在。吾师能□□□材。

　　（廿二）韩汝砺

　　御运当时自隗台。丰碑馀剩□□哉。得逢大智镌成像。益表中心□□胎。尘骨乱随金錾去。珠光入□□来。已闻结社招吟客。尽是皇朝□□材。

　　（廿三）沙门善□

　　巍然独立绝纤埃。相好奇哉复□哉。因睹工移珉作像。方知凡与圣殊胎。垂恩未省怀悲喜。救苦何曾□觉来。□□□□□□□。□□只出□□材。

　　（廿四）沙门性  连

　　神姿劚就置层台。俨雅威灵从异哉。实智已圆千劫相。权仪不许四生胎。用兴体密还复往。定阔悲深去又来。积岁未承英匠别。也当遗梦曲□材。

　　（廿五）沙门性  鉴

　　枕道常为避暑台。偶然易质大惊哉。镌成月面舒蟾魄。断就珠毫露蚌胎。龙岳应缘期日往。凤都乘运出尘来。若非英鉴能如此。千载湮沈谓不材。玉石观音像唱和诗碑。

　　（作者孟初已见上文寿昌二年撰《孟有孚墓志铭》。作者张墧有天庆二拥撰《马直温妻张馆墓志铭》附于此。）

　　（作者张识已见上文大安四年《造经题记》。）

　　○马直温妻张馆墓志铭（并序  天庆二年  张峤）

　　適有人至。致马君之讣曰。四月六日。小姐夫人去逝。仆年七十有二。牙齿动摇。耳目眩惑。志气渐弱。毛髮日衰。老病沉锢。能久存乎。夫人舍我先逝。斯所谓少者殁而长者存。彊者亡而病者全。峤惊惶号恸欲绝者数四。书尾又云。去冬见子于燕。获请子之辞以志其夫妇。知生死之分。予营窀穸。以从先内翰寺侍郎夫人之兆也。幸愧其可。今夫人将以日月葬。必求子之铭。是其死而不为辱也。峤乃夫人次三弟也。昔在未冠。击拂蒙困。皆自马君与夫人惠爱之德。况二宗族世名氏德业又甚详。敢不终始而铭之。夫人姓张氏。其先清河人。曾祖讳琪。故龙门县令。赠太宁军节度使。幼有化问。靡事生产。魁伟不倚。落落若千丈之松。逍遥无隅。翻翻如九包之凤。祖讳俨。赠太子少傅。学该才美。冠映今古。当一飞冲天。谁谓剑光之冲斗。恨终世不弟。直须桂子之落坟。父讳嗣复。左仆射兼侍中晋国公致仕。文章大匠。社稷元龟。辞阁雄才。得五诰三盘之体。庙席陈迹。有八元十乱之风。母曰晋国夫人郑氏。幽贞有仪。秾婉无妬。能以均一为母道。未尝富贵骄于人。乃唐末谏议大夫雲叟之后。翰林学士赠侍中兀节之女。左丞相洛京留守尚父陈王张俭之外孙。故相国赠中书令颛之姊。夫人实晋公之长女。讳馆。字文国。性度英敏。风仪幽闲。王緌相衮之华。发为秀色。露菊霜兰之馥。散作清声。蘋蘩可以荐宗庙。诗书可以教子孙。宜其室家。睦于亲姻。内辅君子。更践清显。自归马君。终始一节。马君讳直温。字子中。扶风人。族世昌茂。雄视燕蓟。以德行著偁于士林。文雅厚重。有长者之风。周流华次。仅五十年。未尝有过。闺门之荫。夫人承之。大安元年冬。特封清河县君。乾统七年夏。进封清河郡夫人。膺钿轴鲛轩之命。从龙旌虎节之游。归省其姑。亲事疾药。左右携扶。朝夕无懈。旋居姑丧。越于礼。服除。马君移典顺州。将受代。天庆二年冬。表乞归。允之。拜右散骑常侍致仕。夫人相贺曰。自归于君。迨五十年。玄首皆已成华。幼子童孙而满眼前。家事虽理。田园将无。今引年获请。携手东归。渔阳山水。自古清秀。乐时娱燕。斯于偕老。岂不美欤。马君深然之。遂相携东归。无何。未乐已悲。夫人三年二月暮日。感疾浃旬。少损。三月十有四日再作。四月六日乃卒于正寝。享年六十有六。以其年五月庚辰朔。二十四日癸卯。葬于燕京析津县招贤乡东綦里之生藏。有子五人。曰辽孙。曰镇孙。曰起翁奴。并夭。曰梅。举进士。两就庭试不利。遂内供奉班祗候。时不我与。空悲车胤之聚萤。禄贵及亲。勉效班超之投笔。曰栲老儿。亦夭。女五人。曰枢哥。適殿中少监大理寺知正耶律筠。即守太子太傅兼侍中判武定军节度使事开国公讳彦温之次子也。从荫封咸阳县君。早卒。瞻望不能。易散彩雲之影。笑言如在。已为黄坏之尘。曰崇政女。许適静江军节度使刘祐太师孙行春奴。曰同璋。许適诸宫提辖制置使李贻训男石。皆不及娶而卒。玉槛蕣凋。青帝已收于春辔。银河鹊散。星郎难御于飚轮。曰迎儿。適礼宾使御院通进张仁规。即故启圣军节度使讳求让男。曰省哥。续適姊夫鸿胪少卿北面主事耶律筠。封咸阳县君。岭梅苑杏。皆掌上之名花。鹊渚凤箫。俱天边之灵匹。有弟四人。曰峄。秦州团练使知金肃军城主。曰屺。少府临知尚书吏部铨。曰峤。守同农少卿前知忠顺军节府副使。曰岐。太子左翊卫率府副率。前顺州商麴都监。各负俊才。早登华级。岂不由祖功宗德。宜锺不世出之英雄。玉季金昆。自然天生之羽翼。有妹一人。和柔贞婉。室家宜之。有宽厚之心。无妒忌之行。先適閤门祗候左班殿直韩秉信。早逝。即故太子少保知宣徽南院事讳昭懿次男。再適守卫尉少卿。知随驾太常礼院韩君详。已逝。即故左谏议大夫讳近长男。峤生也不辰。九岁而母逝。十六而父薨。姊妹弟兄六人。婚姻仕宦。振翼飞散。迨今四十馀年。其间或川陌阻修。音书断绝。每烟花融丽。星月清妍。未尝不送目天涯。涕泪交洒。而相与会聚者。其不满十数。一日夫人谓峤曰。先丞相国夫人捐馆。我与诸弟妹。年齿并已迟暮。勿言名仕淹达。资产厚薄。所喜俱获佳健。时一相见。浮生难事。不意去秋九月。得侄德舆哀讣曰。父团练者。以八月十二日病卒。实峤之长兄也。何痛如之。去冬十一月。方与夫人南游故乡。获拜觐于堂上。抑哀默哭。不忍以兄丧吊告之。自秋涉夏。隔此九月。岂期前哭我兄。后铭我姊。呜呼。天哉。霜鸿断序而飞。棠华雕辉而失彩。姊去泉之下。弟在天之涯。而峤又素以愚直。动触忌讳。遭时排■〈扌冓〉。栖惶淹留。衰病贫困。自顾难久为生。况哀戚缠绵。又不知死何日矣。所恨阻远千里。吊送不及。敛而不得抚其棺。瘗而不得绕其坟。生死永诀。独抱无穷之悲。谨再拜长恸而为铭曰。

　　夫人之父  名相而文  夫人之母  晋国小君  和肃孕粹  庭墀兰薰  芳仪淑质溶溶春雲  归乎君子  绝类离群  宜有其子  诗书足云  良人秉钺  挟纩三军归省其母  协力服勤  亲事疾药  至于栉■〈分上巾下〉  二宗谕德  激芳颺芬  及尔偕老华髮纷纷  获归田里  辞荣怀忻  亦即归止  笑歌耕耘  夫人云亡来讣天垠手足之丧  如炎如焚  玉音蕙质  不见不闻  忍看奁笥  金凤罗裙  子孙夫妇□□□分  烟松霜草  晓月夕曛  幽泉漠漠  张夫人坟  拓本。

　　（志盖题：“清河郡夫人张氏墓志”九字三行篆文。志文前题“大辽金紫崇禄大夫右散骑常侍柱国开公致仕马直温故妻清河郡夫人张氏墓志铭并序”一行三十七字。又“弟朝议大夫守司农少卿前知忠顺军节度副使上骑都尉清河县开国子食邑五百户赐紫金鱼袋张峤撰”一行四十二字。）

　　○显密圆通成佛心要集序（释道■〈辰殳〉）

　　原夫如来一代教海。虽言文浩汗。理趣渊冲。而显之与密。统尽无遗。显谓诸乘经律论是也。密谓诸部陀罗尼是也。爰自摩腾入汉。三藏渐布於支那。无畏来唐。五密盛兴於华夏。九流共仰。七众同遵。法无是非之言。人析修证之路。暨经年远。误见弥多。或習显教。轻诬密部之宗。或专密言。昧黩显教之趣。或攻名相。鲜知入道之门。或学字声。罕识持明之轨。遂使甚深观行。变作名言。秘密神宗。翻成音韵。今乃不揆琐才。双依密显二宗。略示成佛心要。庶望将来。悉得圆通。故依教理。略启四门。一、显教心要。二、密教心要。三、显密双辨。四、庆遇述怀。（《显密圆通成佛心要集》上。）

　　（按《显密圆通成佛心要集》二卷，卷上为《显教心要》，《密教心要》，卷下为《显密双辨》、《庆遇述怀》，附《供佛利生仪》。此为开卷总序。）

　　○显密二教颂（释道■〈辰殳〉）

　　数年何幸顿忘愁。显密双逢称所求。五部神功功可赖。十玄妙观观无休。音高音下真言转。身去身来华藏游。法界众生观喜事。只疑都在心头。（《显密圆通成佛心要集》下。）

　　○密教深胜偈（释道■〈辰殳〉）

　　大圣亲宣五教文。千门万户入天真。遍观受一非馀者。尽是佛家不了人。（《显密圆通成佛心要集》下。）

　　○显密圆通成佛心要集并供佛利生仪后序（释性嘉）

　　恭闻大日雄尊。始王华严之界。圆音妙法。遍周帝网之区。称其性。演重重无尽之门。就其根。开种种有限之义。爰自结集之后。洎于翻译已还。五藏八藏以殊分。一乘三乘而异设。若乃举其大柄。振其宏纲。则唯密及显。斯可得而称矣。谓密言玄妙。统五部之真诠。显字渊冲。贯十宗之微旨。应根派异。泾渭双流。会旨源同。清浊共湿。然而去圣时邈。群生见差。或密显偏修。或有空别立。或学声字。迷神咒之本宗。或滞名言。昧佛经之正意。虽有观心照性。然多背正趋邪。各计断常。竞封人法。弘性弘相。商参互起於多端。宗律宗禅。水火交腾於异义。遂使滔滔性海。罕挹波澜。灿灿义天。难窥光彩。斯盖未遇通人与开示焉。今我亲教和尚讳道辰殳。字法幢。俗姓杜氏。雲中人也。家传十善。世禀五常。始从龆龀之年。習於儒释之典。天然聪辩。性自仁贤。博学则侔罗什之多闻。持明则具佛图之灵异。禅心镜净。神游华藏之间。戒体冰清。行出劳之外。加以霜松洁操。水月虚襟。曲己利人。轻身为法。恒思至理。匿在筌蹄。每念生灵。懵於修证。由是寻原讨本。采异搜奇。研精甫仅於十旬。析理遂成於一卷。号之曰显密圆通成佛心要。并供佛利生仪。其文则表俊简约。其义则渊奥该弘。穷显密之根源。尽修行之歧路。四门朗朗。如皓月之呈辉。十段明明。若群星之列辉。五法界之妙观。灿烂於行间。三秘之神宗。昭彰於字下。包括鹫峰之妙典。弥纶龙藏之遗文。会万法以无违。皆归圆教。融诸咒而不滞。尽是总持。使瓦砾并作於真金。草木悉成於妙药。实乃改张异见。端正前修。依之则无塞不通。弘之则无根不被。其犹出匣之镜。动则临人。射空之箭。发必有中。尽善尽美。兼质兼文。有玄之又玄之宗。秘之又秘之趣。使将来者开卷便知圣旨。得意皆是全才。贫子获衣内之珠。轮王雪梦中之耻。北秀南能之心印。讵假躬参。西林东社之灵编。无劳亲阅。真可谓登觉山之捷径。济苦海船。一十二分教之蓍龟。八万四千行之钤键。抉学人之疑膜。有类金鎞。断释子之邪心。无殊宝剑。复有供佛供僧之秘法。济仙济鬼之玄门。拯幽灵之神方。利含生之圣术。其功德之广大。逾五岳之峥嵘。其利益之宏深。越四溟之浩淼。若非链智链神。精教精理。内凭咒力。外感佛加。曷以著斯绝妙之文哉。性嘉叨承宿幸。忝会此生。自得伏膺。亲蒙诲道。七十子。仲尼门下。入室徒忻。一千辈。黄梅山中。传衣匪预。虽滴露乏添江之力。轻尘无足岳之能。但竭愚衷。聊为后序。所愿万灵密祐。四众圆修。长然心要之灯。恒照愚冥之路云尔。切以藏海汪洋。深广莫窥其涯■〈埃，氵代土〉。圣途坦荡。指归直造於根源。矧圆通显密之要门。极性相有空之至理。惟持明者。斯问津焉。管主八缘幸释流。庆逢圣世。声教炽焰。佛法莫盛於当今。车书混同。华竺感归於至化。眷此霾尘之宝。奚其韫椟之缄。敬镌刻於斯文。俾流通而入藏。恭愿法轮大转。亿万年睿算。永祝帝龄。佛日高悬。一大事因缘。俱明本智。文英武烈。子孝臣忠。干戈息於八方。风雨调於六合。功能最胜。笔舌奚殚。恩有普资。自他俱利。（《显密圆通成佛心要集》卷末。）

　　○神变加持经义释演密钞引文（赵孝严）

　　大哉如来之教也。有显有密。所谓显者。五性三乘是也。所谓密者。总持秘藏是也。若夫圆修万行。具证十身。顿了一法界心。直超三无数劫。此乃神变加持之力。不可思议也。故毗卢遮那佛。亲为口说。金刚秘密主。次传心印。玄之又玄。秘之甚秘。粤从唐代。有三藏善无畏者。自中天来。持以梵本。与禅师一行受诏同译。其理甚深。尚难趣入。乃谓无畏。再为敷说。一行遂增润其文。号曰义释。斯则启明之关键也。暨我大辽国有三藏摩尼者。从西竺至。躬慕圣化。志弘咒典。然广传授。未遑论撰。历岁既久。逮今方兴。伏惟天佑皇帝。睿智如神。聪谋出俗。以至公治国。赏罚无私。以大信临人。恩威有济。阅儒籍则畅礼乐诗书之旨。研释典则该性相权实之宗。至教之三十寺乘。早赜妙义。杂华之一百千颂。亲制雄词。修观行以精融。入顿乘而邃悟。肇居储邸。已学梵文。有若生知。殊非性習。通声字之根柢。洞趣证之源流。欲使玄风。兼扶盛世。时有总秘大师赐紫沙门觉苑。幼攻蚁术。长号鹏耆。学瞻群经。业专密部。禀摩尼之善诱。穷瑜伽之奥诠。名冠宗师。诏开讲会。最上乘之至理。由此发扬。因集科文五卷。通行于世。师自谈演之暇。乘精运思。复撰成钞十卷。文无不周。义无不摄。镜先制之幽隐。烛后学之昏疑。意者。近报国恩。远弘佛道。亦既进奏。亟命雕锼。申谕微臣。得述前引。道安天阔。信侧管以徒为。澄观月高。惭隔穀而莫睹。强摅鄙素。聊赞玄言。（《神变加持经义释演密钞》卷首。）

　　○神变加持经义释演密钞序（沙门觉宛）

　　恭闻是觉垂形。俨十身於藏刹。微言著范。轶五驾於殊途。或有众生。睹佛威仪而得度者。或有众生。闻佛音声而得度者。谅根器以成差。遂影响而亦异。然利有攸往。功不唐捐。若夫理包性相。义贯浅深。为八藏之泉源。作一乘之钤键。独标圆密。逈出馀宗者。则大毗卢遮那成佛神变加持经。其大矣哉。斯经乃总持之润府。法界之灵宫。金刚手。方可探其赜。莲华眼。始能窥其奥。顿超位地。譬之以神通。速离缠痾。喻之以咒术。加以入金刚界。启菩提心。升金刚座。绍菩提种。护摩设祭。大自在事。火异其宗。浇顶施仪。色究竟受职方。其躅不入曼荼罗。不依阿阇梨。则不得入其手。自无畏三藏翻译之后。禅师一行义释已还。绵历岁时。声光沦坠。非遘昌期。孰能极此。今我天佑皇帝。睿文冠古。英武超今。十善治民。五常训物。博综儒经。有诗赋碑记之制。锦烂华明。允彰乎教化。尤精释典。有赞序疏章之作。山辉川媚。聿在乎修行。于兹邃旨。夙促宸怀。爰命琐才。俾宜秘咒。因感雍初提总中京大天（天字。日本大正《续藏经》误作夫。）庆寺属以时缘。再兴未肆。乃有副留守守卫尉陇西牛铉。守司空悟玄。通圆大师弼公。洎僧首紫褐师德百有馀人。同致书曰。伏闻毗卢大教。旨趣宏深。疏诠妙颐。早已著其菁华。钞解至玄。尚未辟於阃域。傥纳勤诚。愿闻可尔。尝其虽从削简。未暇操■〈觚〉。越大康三年。忽降纶音。令进神变经疏钞科。则密教司南时至矣。於是敬酬圣泽。兼副舆情。强摭群诠。谬成斯解。目之曰演密钞。会於前冬。诏赴行在。面奉进呈。敕令雕印。坠典斯兴。仁王之力也。觉宛智亏宿种。见匪生知。徒然爝火之明。曷益曦轮之照。庶俾来者。共践玄涯尔。（《神变加持经义释演密钞》卷首。）

 
●卷十

　　○悟空大德髮塔铭（并序  乾统元年  沙门了洙）

　　兴宗道宗朝宰相守大尉兼侍中刘公。讳六符。室燕国太夫人李氏。第三之女。曰五拂。美而且贞。既成人。適司勋郎中高公□齐。生三男一女。裁三十六。嫠居。誓志不再嫁。训毓诸孤。皆长立。乃落髮为精行尼。时族亲馆舍。货贿服御。壹不恋。蔑如也。初和工男为必刍。隐居是寺。以故抵斯求度焉。即寿昌二年丙子正月五日。鬀髮於兹矣。时年五十六。寻授十戒为沙弥尼。其年四月十二日。领六法。十九日圆大比丘戒。七月赐紫方袍。赐号悟空大德。方半载。一切事既。人皆嗟异。初大安中。曾从母太夫人谒通理策上人。拜之为弟子。得法号□是不易讳曰善诫。当鬀度时。京师闻之。□□大骇。士大夫妻有嫠居者。感而慕道□□□者数人。族亲悲恸。竞求髮以供养。□□□□因匿其馀造小石塔高三尺馀□□□□□之地也。谨志年月。仍勒颂曰。□□□□□□领闻讵惟男子。抑予亦奋□□□□□□世纷□□从释戒香氤氲□□□□□□谐塔鐏。来奉供养。曜世迷昏。

　　乾统元年辛巳正月五日建。（拓本。）

　　○范阳丰山章庆禅院实录（乾统四年  沙门了洙）

　　郡城西北两舍之外。峰峦相属。绵亘百有馀里。有山崷崒。俗曰太湖。诘其得名之由。验诸图牒。则无考焉。固弗之取也。三峰叠秀。远望参差。嶰然不倚。状如丰字。因号曰丰山。盘隥修阻。疏外人境。■〈山含〉岈幽阒。雅称静居。翠微之下。营构新宇。题曰函虚殿。以其无经像之设。彩缛之繁。豁然虚白。况诸道也。树石之间。庵庐星布。采椽茅茨。示朴质也。居人无系。任其去来。示无主宰也。土厚肥腴。屮树丛灌。泉清而甘。饮之无疾。春阳方煦。层冰始泮。異花灵药。馥烈芬披。谿谷生雲。林薄发吹。夏无毒暑。在处清凉。怪石颟顸。矗莎叠藓。谈道之者。匡坐其上。横经挥尘。议论■〈讠尧〉■〈讠尧〉。奇兽珍禽。驯狎不惊。秋夕雲霁。露寒气肃。岩岫泊烟。松阴镂月。猿声断续。萤光明灭。□崖结溜。冬雪不飞。长风吼木。居实凛然。一径东指。旁无枝岐。度石梯。下麻谷。繇□院道南陟长岭。西南趣柳谿。至玄心。则下寺也。又道出甘泉村南并坟庄。涉泥沟河水。东南奔西冯别野。则辗庄也。又东北走驿路。抵良乡。如京师。入南肃慎里之高氏所营讲宇。则下院也。是三者。皆供亿厥处。暨迎候往来憩泊之所耳。是山也。顷岁贼攘庵宇。旷然殆参年矣。今上龙飞。天下谧清。始复其居。乃营而补葺之。岚气增润。林影稠密。泉池不洿。譬夫病者新愈。气备裁固。神渐鬯而色益舒也。噫。处之於人。果相待也。人之於处。又乌異哉。夫境静心谧。处繁情扰。人孰弗若是虖。苟欲布设景物。高树亭观。絜朋命侣。以骋游燕者。此非其处也。或欲聚徒百千。来施委积。轰轰阗阗。谿谷成市者。则又非其处也。惟是外形骸忘嗜欲。恬於执利。高尚其事。耽味道腴者。乃从而栖遯焉。古之所谓隐山者。则其类欤。其经始再造之年月。忆具别载。非此所要固略而不书云。（拓本）

　　○崇孝寺碑铭（乾统二年  沙门了洙）

　　析津府都总管之公署。左有佛寺。厥号崇孝。按幽州土地记则有唐初年置。里俗相沿。则谓德宗贞元五年幽帅彭城太师刘公济舍宅为寺。传说各異。以前殿梁板及后殿左幢文考之。则刘庄武公济贞元五年舍宅作寺为是。（《大典》四六五○引《元一统志》，又《日下旧闻考》一五五引。）

　　○白继琳幢记（乾统五年  沙门了洙）

　　古者不封不树。后世易之以棺椁。踵其事者。墓而且坟。遂有高卑薄厚之度。贵贱之等级也。而后我教东流。法被幽显。则建幢树刹兴焉。其有孝子顺孙。信而乐福者。虽贫贱殚财募工市石。刻厥密言。表之於祖考之坟陇。冀其尘影之霑者。然后追悼之情塞矣。则白公亦其人也。考之卒於今二十一年矣。始则力匮不逮。寤寐常如有所阙然。暨今之能为也。欣欣然以为孝子永思之道。尽於是矣。如此得不谓清信之士虖哉。事既。仍谷纪考之氏族履行及始襄事。乃访之有彣者。过听遂之柳谿。请予志之于必咒之后也。予谨按府君讳继琳。其先秦将武安君之后。枝属蕃衍。散布区宇。今为良乡县刘李村人。父澄。母杨氏。数世不显。退为齐民。惟府君之□□子也。勤啬力农。弗游他艺。既冠。娶孟氏。生三男。长曰怀友。豁达有器度。次曰了扃。为比丘。隶名於都之崇孝寺。戒行学能。闻之当世。所至聚徒百千。裁三十八卒。识者於今称道之。季曰智才。亦为比丘。钟爱居里之僧院。年十八夭亡。人咸谓其俊物逾其兄矣。女三人。长適涿郡李宽。次適同里丁准。次適卢村东宋氏。清宁五年夏六月五日孟氏卒。春秋五十三。其年秋七月某日。葬於良乡县尚太乡刘李村东原先茔之庚位。后二十五年。府君卒。春秋八十三。实大康十年夏六月二十二日也。以其年秋七月某日举孟氏之丧合袝。礼也。孙四人。长曰兴仁。有教行。善治生。次曰兴彦。次曰圆迪。为比丘于里之兰若。以失明近家故也。诵经十馀部。里人讶其彊记敏慧。季曰兴鉴。女孙二。长適卢宏。幼適李孝君。皆同里之醇农也。府君魁梧庞厚。乡闾畏惮。然性善崇尚我教。重和中。会吕上人传菩萨戒於里之驿亭。自是不食晕血。奉五戒。终身无惰。里中白氏尚数十家。风流犹存。弟侄辈勇悍多不法。惟府君之一房不武。故子孙贤明有令闻。祖父皆享永年令终。岂不谓积善有馀庆虖。时乾统五年乙酉冬十月乙丑朔二十一日乙酉记（拓本。）

　　○六聘上方逐月朔望常供记（天庆五年  沙门了洙）

　　按宝积经。广博仙人问佛灭度后云。何种植（下缺）所有供养无有异。又问福为积聚耶。佛言譬如（下缺）求汁积聚了无见者。然彼汁不从外得福德□□（下缺）犹影随形。又善生经云。佛言如来即是一切声□（下缺）盘后等无有异。又大方广不思议境界经云。供养佛（下缺）安乐供养法者增长智慧。证法自在□了智诸生实相（下缺）又慈恩云。□□□当来道师龙华三会最□蒙度者乃曰（下缺）慧大德冲。公倜傥有器度。尊贤好事。修福□□□无厌本（下缺）请隶籍焉。初沙门奉均岁久住持精苦□□声望□（下缺）三白食以荐五台尊容之像。殆无阙焉。至是冲公（下缺）施钱五千。然后化诸法属。其友人辈闻而亦乐□（下缺）斡之于下寺经质库。岁得息十馀襁。月朔望（下缺）设十餐。依法作法。自敬荐之。既罢。掊诸食饭（下缺）人畜交欢。皆饫充矣。自今产始终法灭夜（下缺）者而更增助之。实冲师之意云。庶几藉（下缺）徒然哉。（拓本。）

　　○营卫志序（耶律俨）

　　契丹之初。草居野次。靡有定所。至涅里始制部族。各有分地。太祖之兴。以迭剌部强炽。析为五院六院。奚六部以下。多因俘降而置。胜兵甲著。即著军籍。分隶诸路详稳统军招讨司。番居内地者。岁时田牧平莽间。边防糺户。生生之资。仰给畜牧。绩毛食■〈氵重〉。以为衣食。各安旧风。狃習劳事。不见纷华异物而迁。故家给人足。戎备整完。卒之虎视四方。彊朝弱附。东逾蟠木。西越流沙。莫不率服。部族实为之爪牙云。（《辽史营卫志》。）

　　○道宗皇帝哀册（乾统元年耶律俨）

　　道宗仁圣大考文皇帝哀册。

　　经邦守正翊赞功臣开府仪同三司行尚书左仆射兼门下侍郎同中书门下平章事监修国史知枢密院事上柱国赵国公食邑六千五百户食实封陆佰伍拾户臣耶律俨撰。

　　维寿昌七年。岁次辛巳。正月壬戌朔。十三日甲戌。

　　大行天佑皇帝崩于阳川行在所。徙殡於仟游殿之西阶。粤乾统元年月庚寅朔。二十三日壬子。将迁座于永福陵。礼也。穆骏不归。轩龙已陟。万国悲声兮犹丧考妣。七月斯近兮俄营陵域。雕辂辚辚。襄仪翼翼。三奠终撤。百灵惨恻。孝孙嗣皇帝延禧。仰成威明。承继社稷。感象物以号泣。恨仟游之冥默。追录其功兮异世使望。欲报之恩兮昊天罔极。爰诏辅臣。具铭圣德。其辞曰。奇欤圣元。天帝之孙。荡海夷岳。旋乾转坤。经营草昧。扫涤妖昏。宏图善继。盛德益尊。已卜万祀。方传八叶。宇宙惟清。日月相接。纲要修整。声文暐晔。一统正朔。六合臣妾。清宁将末。奸蘖潜生。蜂虿奋毒。雷霆振惊。幄腾瑞气。幕见神兵。丑类既剿。皇阶益亨。礼祠先庙。神灵来格。孝养长乐。敬恭无斁。朝陵幸邑。建号加册。天旋雲被。风施雨泽。高穹乃眷。景命惟谌。天日奇表。笙镛德音。务农重穀。抵璧捐金。洞判邪正。详观古今。辍寐夜分。忘食日旰。决柔象。发号占涣。天人分际。帝王条贯。触类鉴照。乘权电断。一十三次。选士悬科。官材或朴。育善菁莪。五辰协运。九序兴歌。亟翔丹凤。迭变洪河。睿思敏丽。宸襟洞达。沛筑高唱。熏琴间发。刑宪三千。惟务全活。师徒百万。不喜征伐。敦睦亲族。驾驭英雄。累开赦宥。数赈贫穷。人心自乐。地利常丰。声猷普暨。教令遐通。鲸海之东。鲲溟之北。若木西荒。桂林南侧。远近庶邦。强弱诸国。占风效款。慕义述职。顷以汴寇。侵予夏台。包藏贪噬。胜败往来。垂二十载。伤生蠹财。诏命一至。烟尘两开。蠢尔鞑靼。自取凶灭。扰我边陲。萃其巢穴。上将既行。奇兵用设。即戮渠魁。群党归悦。奠枕於京。垂衣而治。七曜齐正。百嘉蕃遂。岳贡川珍。地符天瑞。赫奕难名。纷纶毕至。时游江渚。或猎雲峰。威棱震叠。逸豫从容。大圣射法。

　　人皇书踪。妙该玄理。博达空宗。上性自然。生知不学。瞻形绘象。调律修乐。君臣宴会。内外恩渥。礼文若古。制度复朴。奸邪屏逐。朝列肃清。冤愤咸雪。昭怀正名。临朝四纪。御世一平。化流广夏。福庇群氓。忧勤滋久。劳倦兴寤。燕国英明。决其传付。冀泰宇之不挠。保长年而克固。

　　元孙牢让。勉临庶务。难求尧舜之高蹈。遽迫崦嵫之已暮。俄抚几以有命。遂遗弓而忽去。徒云呼岁之祥。虚纪梦龄之数。呜呼哀哉。封人祝兮雲且至。杞国忧兮天乃崩。欻风号而景沴。纷雨哭而愁兴。彤庭寂寞兮阒无象。宝座深严兮空有凭。锵挽铎以伸峦。灼灵龟而告徵。呜呼哀哉。先远属期。同轨皆会。隋蜃略以殒涕。仰龙輴而心碎。凄肃肃之仙仪。惨悠悠之神旆。苍山空兮晚籁吟。白日澹而寒烟晦。呜呼哀哉。驻春蒐兮尚迩。变夏节以将阑。行且暮兮庆陵下。望如朝兮圣庙閒。去华阙兮兹邈。即泉宫兮不还。紫笛牧兮曲声阕。绿骥留兮辙迹闲。雾幽凝兮漠漠。溜哀泻兮潺潺。植重林兮露泫。敝层殿兮苔斑。触物类兮黯天意。想威容兮悲圣颜。呜呼哀哉。维蒸民之所归。须大人之有作。乘时而出也。天历爰在。极数而终也。神器是託。大葬之制。旧章用度。鄙珠玉之华侈。尚甄陶之俭约。閟清晖兮幽默。置洪业兮盘礴。别垂理世之谟训。昭示嗣君之矩矱。被雅颂兮洋洋。焕简编兮灼灼。庶延亘於无穷。自遐扬於景烁。呜呼哀哉。拓本。

　　（《册文》：寿昌七年岁次辛巳，正月壬戌朔十三日甲戌，大行天祐皇帝崩于诏阳川行在所。按《道宗纪》：寿隆七年正月癸亥。如混同江；甲戌，上崩于行宫。是混同江行宫即诏阳川行在所。《册文》云：乾统元年六月二十三日壬子，将迁座于永福陵。《天祚纪》：乾统元年六月辛亥，葬仁圣大孝文皇帝、宣懿皇后于庆陵。盖庆陵因永庆陵而称其陵园或陵域，永福陵则指葬道宗之陵。）

　　（此册与《宣懿皇后册》并有契丹字册文，提行空格，并依原式迻录。）

　　○道宗宣懿皇后哀册（乾统元年  张琳）

　　宣懿皇后哀册

　　枢密副使崇禄大夫行尚书亡部侍郎修国史上护军清河郡开国公食邑二千户食实封贰伯户臣张琳撰维大康元年岁次乙卯。十一月己未朔。三日辛酉。

　　先懿德皇后崩于长庆川。旋附殡于祖陵。即以乾统元年岁次辛巳。六月庚寅朔。二十三日壬子。将迁座于永福陵。礼也。国路风沉。郊门雲起。月属建未。时将在癸。协龟墨告吉之兆。应龙攒启行之始。六衣卷兮收黼帐。三献终兮撤祭簋。望望而哀仗森郁。摇摇而素旌披靡。当时仟驭。去复去兮殊途。今日彫輼。行复行兮同轨。松楸泣露以何限。箫笳鸣空而不已。孝孙嗣皇帝延禧。哀哀思报。恋恋增伤。仰顺追怀之遗旨。特从合袝之彝章。玉谥流辉于殡殿。珠襦掩藻於玄堂。白日度兮时易改。清釭凝兮夜不阳。音容永诀。年祀何长。钦惟。冠古之圣善。岂可随时而消亡。爰承严。诏。俾赞馀芳。况盛事难穷乎铭纪。故小善不足以揄扬。其词曰。昔惟圣人。配兹令德。外在中壶。来从外戚。祥剖石字。位膺天极。玉玺疏宠。象服增饰。赞助大化启迪内职。欢不黩而婉丽贞仁。性不华而沉潜刚克。早熟令训。夙挺英资。螽斯集庆。樛木均慈。处金屋之富。而守以约素。同天王之尊。而务在谦祗。以恩结民心。民心皆乐乎子育。以身教天下。天下感遵乎母仪。贵不自骄。尊不自满。阴教大布。女图茂纂。咏淑懿於河洲。笔勋庸於彤管。所居者椒掖。所驭者凡骈。所戒者詖谒之志。所绝者私溺之权。含章于内。香兰芊芊。发秀於外。飞霆阗阗。照之临之。明可助日。覆之载之。柔能配乾。周姒齐仁。殷莘比圣。簪裾帷帟。必从于制度。管弦丝竹。贵合於雅正。文章非学至之然。佛法本生知之性。静修蘋藻。动节珩璜。仪形。祖祢。轨范嫔嫱。可更延於寿历。何遽返於仙乡。悲缠圣母。爱恸。元良。龙遗驹兮婉转。凤眷雏兮翱翔。痛何言兮神道。嗟难谌兮昊苍。呜呼哀哉。坤纪断维。月轮覆辙。陵域瞑兮苦雾暗。山楹寂兮流泉咽。万籁喑呜。百灵惨烈。呜呼哀哉。银海塞湛。蛟函影沉。琨珮钉铛兮无复听。雲车缥缈兮何处寻。声虽不闻六宫。侧愿闻之耳。形虽不见九族。倾将见之心。时不来兮杳隔霄壤。事已往兮空成古今。呜呼哀哉。树萧萧兮秋峦。草萋萋兮春渚。皆从来巡幸之地。尽伊昔宴游之所。灵迹何在。慈颜如睹。呜呼哀哉。载念宠渥。失於奸臣。青绳之旧污知妄。白璧之清辉可珍。如金石之音。默而复振。如镜鉴之彩。昏而复新。茂集徽册。缅播芳尘。庶乎千载之下。望神华於閟宫兮。验声实於哀文。呜呼哀哉。（拓本。）

　　○东征请兵奏（天庆四年  张琳）

　　前日之败。失於轻举。若用汉兵二十万。分道（道，《国志》作路。进讨。）无不克者。（《辽史》一○二本传、《契丹国志》十。）

　　（按《辽史》本传系于天庆六年，《契丹国志》系于天庆四年。）

　　○军中戈戟有光奏对（天庆五年  张琳）

　　唐庄宗攻梁。矛戟夜有光。郭崇韬曰。火出兵刃刃，一作入。破贼之兆。遂灭梁。（《契丹国志》十。）

　　○李氏石幢记（残文  乾统二年）

　　（一）太保讳杰，以言斥死。忠悯其追褒。

　　（幢末记三弟官衔：“西京马军都虞侯银青荣禄大夫检校刑部尚书行左千牛卫大将军开国男，州刺史银青荣禄大夫检校左散骑常侍陇西县开国男儆，朝散大夫守少府监知儒州军事骑都尉赐金鱼袋开国伯。”）

　　李氏石幢记（残文）（乾统六年）

　　（二）自保宁统和。迭承重任。徽太师由食旧德益部。时为桂州管内观察留后。检校司徒兼侍御史骑都尉开国伯。惟易将部。银青自若也。儒州则保信军节度使。庐州观察处置等使。金紫光禄大夫检校太傅。御史中丞骑都尉开国侯。（《牧菴集》六《旧德堂记》。）

　　○施地幢记（残文）（乾统二年）

　　维乾统贰年正月陆日镌了合家姓名记。王仲远施地伍亩。东至道。南至道。西南至寺院。北至地主。（民国《新城县志》十五。）

　　○福惠幢记

　　皇辽燕京涿州归义县丞相乡柳林庄。施主张俊等。特建福惠幢记。（民国《新城县志》十五。）

　　（志称幢作八面立柱形，高约八尺，宽面四约各一尺，有字四行或六行。狭面四约各六寸。有字三行或四行。幢座三层，上层刻莲花状。中层八面高约二尺，各刻佛像，下层北东各面刻佛顶尊胜陁罗尼，皆大字，至东南下方小字为智矩如来心破地狱真言。）

　　○易州重修圣塔院记（乾统三年  沙门蕙察）

　　夫圣塔者。幢志尘昏。莫能详究。稽於内典。及古老相传。乃如来灭后百有馀年。有西方波罗奈国华方氏城。铁轮王名阿育者。所建八万四千宝塔之一也。迄於我朝开国之后。仅百载□承天皇太□□□□□□□□□□□□□而□□□□□□□□□□□焉乃□□□□□□□□□□□□□令□□其□人□□□□□□□□□□□□□□□□□□□□□□□二□□是□□□□□□□□□□□□□□□□□□□□□□□□□□□□之□□□□□□而方□□□□□□□□□□□□□□□□□□□□□□□遗骸□□□□□□□□□□□□□□□□□□□□□□□□□□□□□□□□□□□□□□以□□□□□□有当□□□□□□□□□□□□□□□□□□□一坐□□三其架四东西序■〈扌冓〉侧堂。其制颇类。於戏。其事□□□□□□且夫时来事备。代不乏贤。续有清信耆老刘楷者。天钟耿介。洞晓经书。崇重空门。好兴佛□。欣继其后。锐志光前。以广其居。仍底坳凹。乃移西堂置於东序之后。复展故址以□□□□□□□以金瓶。加以银阁。葬於其处。上建砖塔一坐。制度壮丽。达以栏槛。不三月而成。初亻殳工时。虑井水难供。忽於乾隅若石盆之状。喷□□泉。功告就而泉亟蔽。此所谓至诚感神者也。又於正堂内绘悬壁为毗庐之坛。悬以贤圣。安金刚经行藏备纂要二□□□□□□□□□□□可以瞻礼顶戴。可以披阅讽诵。又塑罗汉十六尊。置於东堂之内。正位西构屋三间。中安观世像。东西间塑山神土地之像。巽位造僧舍三间。东序之北□净厨一所。院之四周。砌以■〈鹿瓦〉砖。招提告成。而营葺之心未厌饫。其间感应杂Ш。不以备述。公心力有馀。迥出常辈。凡厥规画。曲尽其妙。懿哉。经营勉励。孰不嘉焉。后之居人。毋至轻忽。公有二弟。长曰湘。次曰衡。皆出言有经。与人存信。凡我公兴作。毕赞成之。特紏莲社。春秋兴供。以助无穷之福也。託于纪述。意思诚□。光伍我宗。胡为舜严弟且直书其事。以备实录云尔。宋乾道二年岁次癸未五月己卯朔二十四日建。拓本。

　　（按易州在辽宋边界。会同九年入于辽，应历九年为周世宗所取，后属宋。统和七年以后又属辽。癸未岁五月己卯朔为辽乾统三年。“宋乾道二年”者，殆后人磨改。）

　　○崇圣院故花严法师■〈夹刂〉血办义经碑铭（并序  乾统三年  王企中）

　　□□□□□□来永锡天之正命者。其为帝辽乎。祖功宗德。恢起土宇。圣子神孙。绍隆宝■〈扌冓〉。刑不残。兵不黩。□□□□□□□幽赞七政贞明。至於山川鬼神。冈不祇若。乌止宗兴儒术。礼乐仁义之功致然。有以西方圣人之文□□□□□□□之如雲龙。偃之如风草。道迷达忘。悟粹通真。正变化之性命。凿生灵之耳目。为功不在□□下□□□□□□昔者□轮氏王大千之界也。降护用明之神。契燃灯之记。世出世成。道人非人。为师乘五行之车门□□之路具□□□演无量□智唯一乘法以大事因缘。普门示现。园舍卫国。墄忉利天。鹫岭嶔崟。龙宫沕潏。存者神。过■□□则圣□则书■□□□□所暨。亦犹大块噫气而万籁号。旸谷出明而群阴判。沛然莫之龙御。迨汉明□□□□□□□□矣。发使驿於坤偶■■〈亻星〉奉白马之函。置鸿胪之寺。王毫金地。雷音雲教。其兴也勃焉。沿魏晋隋唐而□□□□□□□□□□殆博弥久弘弥远其利博。汪汪渤海。测之益深。岌岌■〈山上昆下〉丘。确乎不拔。我国朝光有天下。方二百□□□□□□□□□□□而受赐■〈扌冓〉精■□■缁为宰攵□佛□□兴皇威外护一人之式下□是孚。或文字九译。高昌而□□□□□里。日本而覜贡黄办□□先述侯职桃李不□而蹊珠玉无胫而至者也。□□□□■■〈一上八下〉弗逮龙种翻传鹏耆结□□□汉於义天萃词林於觉■□演□□流权实□渐疏而户牖■〈木庶〉竺乾之典。弥莲藏之文。经□论三者备矣。戒定慧□□□之非圣之书。致远恐泥。尝不而厨四部之盛。莫得同□而语矣。然菩提之道。不坠於地。神而明之。存乎其人。故花严法师桑门之英选。苾众之杰出。李氏之智尠。其先西□圣人。善累庆门。粹锺□士□□襁褓。不好戏弄。志学之年。未留髫髮。皆天性。然蚤亡父。义独孀慈。寓志俗膝下。毋□净器固不可夺。遂归少家□泸沟河。水桥洛泽。毋踣损足。感心生孝。铭愿酬恩。臂焚万炷之香。血印一藏之教。凭之力为十回。向之福竟诸有识。咸■〈夕上灬下〉是诚。葛藟蔓而庇本。舟楫浮而济川。未之比也。初礼孤树院僧道振。次师燕京宝塔寺。二十五岁遇心进具。时清宁始岁也。自尔经缘未会。香愿恒报。长座不卧。一食是斋。洗防白业。沥揭玄文。日讲花严菩萨戒准提密课。■〈饣高〉□殍以度生。饲蚊螨而救物。三纪之间。秋毫无犯。行解双极。名利都尽。德必有邻。归者如市。大安七年。卢於父□。薙莽葺庵。夷凶敷座。法以心立。人与境俱。陟岵陟屺。报德之地。匪石匪席。偿原之秋也矣。明年初。师自念云。身体髮肤，受之父母。施至於毁伤何。既而啜以檀乳。服若薝花。薰之以戒香。澡之以禅水。亡情殉命。铍臂锥肱。髆肘之肤。爪甲之腠。微一毛刃之残。意若此身不果。后生复来。心疼而益坚。形瘠而愈健。候副而合。旬竭而生。始终一念。塞暑五周。以日系月。积合成外邑。仅馀半斛。暑夏曝乾。蝇虫不■〈歹贲〉。殷色腾而效瑞。腥气变以惟馨。其徵异也如彼。而又更书绿贝。庸制华楮。鼎取剉■〈者皮〉之新蒲之故抄捣染糊。师自经心。荤辛鱼■。□无入口。以致藤角凝芳。桃花秀洁。纸平霜白。数丰万亿。皆不召而施。所谋必就。食扑火雲。舒几以非烟。其感也如此。以乾统三年事胜缘良。血纸两备。皿之以莹■〈土瓦〉。辇之以鲜舆。至止京师弘法寺。砺血为□□□二部教□乎有章百落叉经。灿然毕备。唐梵兼语。显密圆宗。四句一偈。刊亦无遗。发哑藏宛出流通。众生界同期解（下缺）（拓本。）

　　○师哲为父造幢记（乾统三年）

　　夫佛固万法之□。唯陀罗尼最尊最胜。若书写其文。凡尘霑影覆。皆得生天。且师哲为人之子。罔不敬而信之。迻命□□□高溟以尊之。立於皇考太□坟冢之傍。以为铭荐之祐。又因而实录其事。□公讳颉。生而迥异。长而好学。重熙二十四年。一举明经。擢弟。所历四任。在位布职。允彰廉幹之能。佐国泽民。妙尽公勤之道。所持课限以大□心为务。大康七年五月二十五日。不禄於宝兴银冶。享年五十三。大安六年四月内葬於燕京析津县崇礼乡□□□□附先祖之茔。礼也。今复建法幢。用之美。示其来裔之人。而垂不朽者哉。（拓本。）

　　○金山演教院千人邑记（乾统三年  韩温教）

　　涞水县西北。一舍之外。有巨镇名曰金山。其山之左。有精蓝。古老相传。号演教院。清泉滴沥。疑储近於鹭池。丹峤巍峨。认旁临於鹫岭。从古多有名僧上士。在中栖隐。难以具述。至景福间。有沙门道诲居焉。参石成垣。葺茅为舍。开土田以具饣亶粥。植林木以供果实。自是所居之众。相继不绝。次有沙门弘幽居焉。养性恬神。高出六尘之外。积功参行。仅经三纪之馀。迹藏而道愈彰。身隐而名益著。时有县之豪■士董生。数诣参访。仰师德之孤高。嗟山坊之阗寂。遂罄其家产。■〈扌冓〉大藏一座。印内典五百馀帙。在中龛置。及建僧房数间。师常念将令教法宣扬。必假处所成就。奈以路歧险隘。老幼之人。难虖登陟。才兴是念。有四村人等於山下建此下院。置小佛亭一座。前左道场房各□□□边僧舍数间。东北厨房一座。准备每年起报国恩□坛放戒度生。可谓经之营之不日成之者也。副师之意。敏如影响。修诚则物应。集不虚矣。次有沙门道常□之继先师之遗轨。远近之人。益加珍重。每启法席。常有学徒。不啻百人。自此恒有缁流十数人。在院居止。次有沙门弘昇志霞。更辟觉路。递转法轮。与阖院大众及近邻檀越田辛等於亭子后建正堂五间。正面画本尊八菩萨形像。专请到燕京悯忠寺论主大师义景在中开演。师时在褐及。两次是院。启唯识论讲。八方学人。雲会而至。不数年间。京师内外义学。共举师为在京三学论主。固辞不已。方诣讲筵。演法三年。寻蒙改赐。至乾统元年正月十九日，复至此院。放大乘戒三七日。以报圣奖。至孟冬朔日。为道迷徒。复弘顿教。演百千之妙颂。洞究渊源。谈十万之正文。深穷根柢。性相兼通。有如此者。复有沙门善信。俗姓许氏。板城里人也。十八出家。二十受具。二十有四讲花严经。游方演化。四十有二复届斯焉。为报四种之恩。遂结千人之友。为念佛邑。每会称念阿弥它佛名号。庶尽此报。同生极乐世界。是其愿也。会欲成。乡人韩温教嘉其事。遂述其本末。兼烈随人姓名於碑背。乾统三年癸未岁十月丁未朔十五辛未日乙未时建。（拓本。）

　　○柳谿玄心寺洙公壁记（乾统三年  杨丘文）

　　夫善治性者。必求其所以养之也。养之之道无佗焉。一诸仁智而已矣。仁性之固也。智性之適也。固之不已则阏阏之甚。则猝虖溢之亡御也。適之不已则肆。肆则扰。扰则惮之。惴惴乎惟其有所为也。溢之亡御则礼之畔。畔之亡信也。惴惴虖惟其有所为。则义之衄，衄之亡勇也。是二者。皆蔽之一而病之众也。故知道者以智养之仁。以仁养之智，仁焉以智之养则安。智焉以仁之养则给。仁之安。则恬虖其内而不流。智之给。则应答虖万变而弗殆。故畜诸己之谓德。履而行之之谓行。扩之错诸物之谓业。贲斯三者之谓文。德以实之。行以历之。业以成之。文以明之。斯治性之道得矣。佛之徒曰洙公者。吾友人也。字涣之。姓高氏。世籍燕为名家。生而被诗书礼乐之教。固充饫虖耳目矣。然性介絜。自丱倜然有绝俗高蹈之志。一日。嗜浮图所谓禅者之说。乃属其徒遯林谷之为瓶盂之游。日灼月渍。不数岁。尽得其术。乃卜居丰阳玄心寺。研探六艺子史之学。掇其微眇。随所意得。作为文辞。而缀辑之。积十数岁。不舍铅素。浸然声闻。流於京师。其党闻之。忿其委彼而適我。绳绳而来扣诸门而诘之曰。子其服吾徒之佛。隶吾徒之业有日矣。然不能专气彻虑。泰然泊虖玄妙之阃。而反愤悱笃思虖儒学。一何累哉。矧吾之为道。其视天地万物蔑如也。又奚以其文为。公妥然不顾。第以钻仰而为事也。今年春。仆以乘传。距邻宋回走易水。枉道下柳谿。即公候起居。既见。握手道旧。出新文若干以以示仆。仆固骇其锻揉之锐。未已。又语仆以其党诘之之状。仆应之曰。夫道之在心。不言则不谕。故形之言而后达之也。言不及远又不能人人乎教之。故载之文而遍天下。历后世而无不至也。然文之於道。为力莫甚焉。固可得而闻焉。昔吾先师孔子。知道之极。乃著之易。以神其天地之蕴万物之变也。传之其孙曰子思。子思为之作中庸。以明诚性之德。不虑而会不营而功也。子思传之孟子。孟子得之。曰。吾善养我浩然了气。以配之道义。不为万物之所梏也。列之编籍。以传之徒。是后干有馀年。诸子逢涌。而有捭阖之辩。刑名之说。纷纶虖其间。故是道寂无传焉。至汉有杨子雲。奋然特起。发孔孟之奥。草之太玄。以天下之所无。待天下之所有。乘其数。演其德。以觉后世之恋恋也。然则文果累诸道乎。抑闻彼之所谓佛者。乃尔党之所师也。倡之五教之说。以溢编轴。而后其徒若灿肇融觉观密之辈。比比而作。皆尔党之秀杰者也。率有辩论篇藻以翼其术而■〈扌布〉之世也。不亦谓之文乎。是皆得吾仁智相养之道也。噫。颛颛虖一介之谓猿。旁魄四达之谓圣。繇猿僻之轨而欲之圣人之域。则是犹北走而求越。不其邈哉。故为吾子辩之。以质其来者之■〈讠尧〉■〈讠尧〉也。（拓本。）

　　○风雪夜纵酒诗佚句（甯鉴）

　　天下冻寒弃我意。（《山西金石志》。）

　　○谢赐柑实表（乾统四年）

　　聘礼適適，《四六谈尘》作式。陈。祝帝龄於紫阙。恩华固异。《谈尘》作宸恩特异。锡仙实（实，《谈尘》作宴。）於公邮。方厥包来来，《谈尘》作未贡之期。捧兹德维馨之赐。天香满袖。染淮淮，《谈尘》作湘。水之清霜。霜，《谈尘》作寒。雲液盈盘。邑洞庭之馀润。梓里岂遑於遗母。枫朝（朝，《谈尘》作庭。）切愿於献君。《谈尘》止此。感德滋深。谕言罔既。（《能改斋漫录》。）

　　○安次县正觉寺传戒法师法性塔记（乾统四年  沙门惠敝）

　　□□□□□□□□□远之思。智不大寡悟道正直之见。其具明□□□□□□□□□玄空□出□□河间邢氏之家也。曾高皇□□□□□□□□□敏昆季有四。师□其二爱自丱龄。便怀先觉。厌混居於浮世。期回向於空门。遂之□□衣礼正觉寺特念上人澄远为师。果蒙摄受。得服勤劳。讳承师训。因号曰法性。时届清宁二年。遇普度坛。具大乘戒。尔后博穷诸部。历览多文。手匪释卷。目无暂舍。渠渠焉。孜孜焉。不数年而功业大就。经律论悉以该通。或论议敷演。则辩□□□□□□□感化度则美言同於甘露，故得众服内外。名扇尔遐。逮至□□元年。合县义集满会。人推谓师之行。於世迥高。谓师之情。与众克协。率皆异口同音。举为僧首。洎乎统辖之际。莫不心尽公平。事多幹济。或复咏修寺仪。则寺仪□□。蕴积库务。则库务充盈。经阅大藏。周足四□。屡有神验。难具述陈。斯可谓能事毕□。奈何色身有限。光景难留。人与世违。故今若此。由是沈疴忽染。医药无徵。於乾统三年十月二十九日。本住房室中。安寂如寐。俄然仟逝，呜呼哀哉。正神已辶於玄穹。行事□存於故迹。凡所闻而所睹。孰不挥涕而塞心者也。世寿六十四。夏腊四十五。□择吉日。具礼发引。意诸弟子将议藏葬。相谓曰。我亲教和尚有诸感化。恐复不闻。欲为永记。宜勒贞珉。乃命匠卜地於当寺旧茔内。建立石塔一座。中藏灵骨。上列诸杂陁罗尼功德资荐。摭兹遗懿。聊以直书。（拓本。）

　　（按拓本文前有“大辽国燕京南左街安次县正觉寺故讲经律论传戒法师塔记”行二十五字。别一拓本签题“法性法师塔记。沙门惠敝撰”。实是一碑。兹合之。）

　　○沙门道冲为亡母建石塔记（残文）

　　（上缺）沙门道冲□□□新建石塔壹所。母俗姓王氏。年至不回。知薤露之能几（下缺）於空门礼宿县尼赵大姑为师。训名妙善。至年九十有二。因有厥（下缺）僧起消□道场一宿。母许至旦极困。命僧念佛之次。合掌而终焉。乾统四年三月二十七日立。（拓本。“不回”，疑即不惑，谓年四十岁。）

　　○涿州固安县刘绍村沙门□惠为亡祖父造陁罗尼经幢记（乾统五年）

　　大方广佛花严经一偈之功能破地狱。古□□记云京兆人。□王失其名本无戒行僧。不修善因。患致死。被二人引至地狱门前。见一僧云。是地藏菩萨。乃教偈□□□□□□□□□二世一切佛应观法界性一切惟心造□□□□□□□谓□□□□□比□□地□□□□诵已。遂以见□□□何□彳□云惟□□□□□□□□□□王遂放免。当诵□偈时。声所至。受苦之人。皆得解脱。后□□□□忆持政偈。向诸道俗说之。参验偈文。方知是花严经夜摩天宫无量菩萨□□□□即觉林菩萨偈意明地狱心□了心造佛地狱自空尔□不空羂□□□迤那佛□灌顶光真言曰。（下泐）（拓本。）

　　○□州开寺故传□□□大师遗行塔记（残文）

　　（前残泐）立之一也其祖宗之盛□□之□此□须书盖从释氏。今但纪其行□□□□□状云。大师讳法□。姓刘氏。易之□□□□□□人也。□生□未陵雲之气（下缺）□□□□□□□□□之□□□□年逾□□□□□□□居（下泐）□□得□亦既□门故而知新九年门唯识论於本寺。以师道情□□幹能（下缺）□□□以主财虽和允应物而雲性难拘。咸雍六年杖锡关内。翱翔远道。□□□□□（下缺）大师□□□全泥於名相互□回心刚慎励志杂花。精金百链而益珍。良玉□制而更美。（下缺）□□□□□□□恔□地盛得□焉。大安初。会燕京悯忠寺师录司徒大师法制□赴□□□（下缺）□□之□□道宗一见便加倾待。及问杂花大惑。师剖析疑滞。大□□□□□（下缺）□□□□□京得□报恩寺讲主。岁满。始受紫方□□德□曰□慧光倡道也□（下缺）□□□□□□而又荣承清显。因念古贤。或游学□域。或受宠玉宫。□成事□□□□（下缺）报所生及乡旧之德也。大安四年。遂还故里。自是阐扬恒□也。□寿昌初□（下缺）上既藉师嘉名□欲助其有力复愳戒本以敦勉之□后□玄□馀五十□□□□□（下缺）十道盂兰盆梵■〈纟间〉泥洹等经。摩诃衍起信唯识等论。例曾为□閟或閅放五八十义□□□（下缺）十庶菩萨戒坛。所出学徒。非复前计所及人■亦进心■〈扌大〉凡今之人。少有澹於利者。至于伤恩禁而诛求之。如■厄无厌。师於苟得则不然矣。寿昌中。寇盗群行。劫人财用。尝有寄黄白金共百馀两於师者。会其人卒。经数年。乃□及其□而还之□□□□□一一如故。其廉洁有如此者。虽古之■〈宏阝〉子未可加尚。师又今□身妙□□诊延不□於慧敏。万行殊因。修之亦须於福聚。於是大作佛事。广饭僧伽。补圆大殿。金容彩会。□□□帐约。（下缺）分□佛殿妆金藏法堂。凡塑像壁画。皆金妆细镂。新殿之内。仍穿水晶绸缨络实盖以殿之（下缺）□□□□古佛相□绀缘□又结球巾以饰之。外则雕以万字栏杆而周卫之。皆金碧相辉□□□念□上人自□慧心□自还本寺提□常住植有丰盈而又踵先紏。盖行□■施所（下缺）皆三等分散又在州寺院夹郡兰若咸令（下泐三行中仅可识“奈十一”三字）□□□□故沙门即□□□□简躬承辶□庙□□□□原□葬于□城地西易水之表碑堂里本寺别业之前。附先师之茔。礼也。石既成。又□文□友僧志其芳□□敬后之游惰者。仍于塔身刊之神咒。庶其威■〈火上几下〉以助胜道。况予久钦丈室。粗熟行事。是敢条其昭可信者。以贻来裔。自馀琐屑。不足殚述。亦以存师之志焉。时乾统五年九月二十七日建。（拓本。）

　　○造长明灯记（乾统五年）

　　大辽国幽燕之北。虎县之东龙门乡兴寿里邑众杨守《昌平外志》四作宗。金等久弘善念。特建灯幢。肇起《外志》作启。则因将获何利经日或於塔庙诸形象前。奉施少灯。其明唯照道之一阶。或时速灭。的虱果报福德之聚。唯佛能知。不可得说。噫。少须尚尔。况长明哉。夫天地之大。在画则明。在夜则晦。日月之朗《外志》作明。左显则烛。在隐则遗。明天地未明之时。照日月未照之所。唯我长明灯乎。邑众等倡此胜缘。齐之响附。财各乐施。福须默运。所建燃灯幢於佛前。置之有坚。确然不拔。且夫凿其龛。拟象於旸谷。刻其螭。取类於烛龙。膏油泉注。朝则盛夕则愈盛也。兰炬火热。前则明后则益明也。翼□层檐。门以轻素。虽雨暗风霾。常皎如也。昭于上梯睹史宫。俾善者往生。同于下钥阿鼻狱。令罪人解脱。其光不出《外志》下有于字。一龛。福利遍周《外志》下有乎字。沙界。以近识远。睹色了空。其在兹乎。度观见者作礼者。祛闇得明。即迷成觉。由目识而开心识。自外镫而见内灯。善逐光生。恶随烟（烟。《外志》作灯。）灭。尘霑而堕於三涂。影覆而当登於十地。其十相功德。亦复无量。猗欤盛事。千古不磨。志之於石。庸示来者。维《外志》无维字。乾统五年乙酉岁十一月乙朔庚戍日坤时建记。（拓本。）

　　（按《昌平外志》四《金石》门载此文，题“镫幢记”，不署撰人。）

　　○灵应院藏主上人遗行记（乾统六年）

　　藏主自从出家。世尘不染。诱化坛那。或施一文两文。时时不阙。岁久办成藏经。至清宁年分。受了具戒。□后六时礼念。提瓶护净。不出院门。独办了二十四度大供。更会花严连经。通四众法会亦二十四度。又独办了大塔一檐。於自身上燃了万馀瓣香。结缘念了花经一部。明王经一部。大盘若经一百馀正本。课诵菩萨戒经。大悲心上生经。日诵二十一遍。戒经诵到千万馀卷。口中戒□时时流出。於乾统六年三月二十四日日暮时分生天。祥瑞多■〈番去〉。日有万馀。人瞻礼其师。计日礼□拜四千七百拜。（拓本。）

　　○张行原墓志（残文  乾统六年）

　　（上缺）特进参知政事虞国公张浩之先父。光禄公讳行原。辽阳人也。初以世家充枢密院令史迁左班殿直。乾统丙戌岁二月十五日卒。娶广陵高氏。封虞国太夫人。生二男。长为僧曰慧休。次曰浩。一女为尼。曰即圆。

　　右残文见《东北丛镌》第七期

　　○沙门即空造陀罗尼经幢记（乾统六年）

　　佛言有十三大罪。无忏悔者。有无动如来陁罗尼。一切极重大罪。并能消灭。若有人发大菩提心。依梵字本书於石塔幢子上。忽有睹此陁罗尼坐□信敬心。所有如上十恶等罪。悉皆消灭。何况一日诵一遍。其人增无量福德。速成无上菩提也。大辽燕京涿州城北天王台比丘尼悟理□记。

　　惟父母慈爱之深。过天地高厚之至。欲养弗逮。何痛之如。其或有力报之。无不尽心为者。况□□祐。曷可以乎。兹遂镌梵本佛顶尊胜陁罗尼。并诸真言。庶使尘痕霑处。永增入坚之因。日影临时。默助归真之福。陵迁谷变。盛事无穷者矣。乃有出家男大昊天寺讲四分律沙门即空。奉为□□■〈扌舍〉俗出家。依天王台台受具比丘□讳悟理之所建也。

　　维乾统六年岁次丙戌二月甲子朔玖日巽时建（拓本。）

　　○佛顶尊胜陁罗尼幢（残文）

　　启首千叶莲花座。摩尼殿上尊胜王。广长舌相遍三千。恒沙功德皆圆满。憍尸迦为苦住天。能灭七返傍生路。见闻目睹尊胜言。蠢动含灵皆作佛。（拓本。）

　　○为法遍造真言幢记（残文  乾统六年）

　　据上梵真言。功德藏。笔难□书。曾究藏经二十馀□大皆说苦书梵字陁罗尼置憆纸素竹帛上。墙壁等上。有人眼睹手触者。五逆大罪涞水县西祖里。俗姓褚。礼天开寺□季如为师。年一十五岁。受具。训名法遍。年二十四。月内身终。俗兄褚卿雲。乾统六年十月十五日辛时建。（拓本。）

　　○涿州石经雲居寺辩正大德石塔记（残文  乾统七年）

　　大师讳法闻。固安县祈务人也。俗姓李氏。自童年出家。礼石经寺律法华为师。乾统元年。遇恩受具。尔后□□□师□□问道亡疲□寝十数年间乃‘辶’。‘辶’三藏。故得学徒□京千里风从。士庶□□走□求旨师患其□□□□□山师□□成复次郡邑□□□通行□□□三学时永相训教□□名□□皇朝盛行大师识亦知□乃传紫褐三学□法师赐紫者同生朴京因到□乡卒祭戒珠遍野舌齿示□□云尔。

　　乾统七年三月十四日□时（拓本）

　　按文前题“大辽燕京涿州石经山雲居寺前中京管内僧录判官辩正大德赐紫沙六石塔记”一行三十二字。

　　○普济寺严慧大德塔记铭（乾统七年）

　　乾统七年春。燕京三学寺蓼主严慧大德赐紫少门等伟。痼疾作。始夏。疾有加。徒居右街福田寺。卧于西庑之一室。余往问焉。师以不起语余。且有事付託。四月旬七日仟逝。余又往吊焉。后二日。茶毗于京北原。及收骨。舌根不烬。如青莲色。其徒京西惠济寺僧区诠等。原以氎灰分葬。因析少分与之。馀尽归于蓟州盘山甘泉普济寺。从其本教以五月十一日。附于先师莹所而塔焉。是月初。门徒之棣甘泉者。敬谕。敬谣。敬■〈氵蜀〉与本寺都知僧敬度。持首座大众三纲等僅等关具师遗行。来谒余曰。故殿主大德。平生交好搢绅问，馀无最厚者。师之行迹。故鲜有知者。必少与师平生交好最厚。师之行迹信知矣。又以师寝疾时。亲来问及。有所付託。是敢以文请。余既与师有旧。又逼乡之所请。不克以事辞。因以实而志之。师俗姓李氏。燕京析津县庞村人。大康元年年二十有五。剃落礼甘泉普济寺右街僧判官仪范大师讳非觉者为师。后从师住慧济寺。於此受具。既而肄习经律二。学者推之。大安中。福田寺暨蓟之香林兰若。众请住持。师到则历典寺任。事用克济。寿昌三年。宣毗尼诸部于惠济寺，京师义学辈。亦以律主许之。会明年。三学寺奉命慎择主寺事者。以师勤干塞其选。寻授善济大德。师力整颓弊。居多弘益。三载供费之外。有钱五千馀贯。乾统初。省司以课最闻。乾廷嘉之。特赐紫方袍。加号兹办。三年。宣统三学殿主。易其号曰严慧。六年秋。染疾。至是而终。俗寿五十七。僧鼠三十夏。夫人之舍家入於浮图氏而汨其法者。往往懈惰以隋事。宴安以败名。未见力行自任而有所立者。若师者。勤以集事。幹以著名。与夫懈惰宴安。以坐取堕败者远矣。呜呼。其力行自任而有所立也欤。既为之记。又击之以铭曰。

　　茔有地。葬有时。全而归之曰严慧师。师哉师哉。勤幹有立。勉诸后学。无怠承袭。

　　乾统七年岁次丁亥五月丙戌朔十一日壬时建（拓本。）

　　○上方感化寺碑（乾统七年）

　　噫，西坚人教既一唱而东也。应而和者。其徒半天下。是以城闾邑聚。塔庙日兴。后数百年。竞相高以奢丽。有大苾刍众乐诸阿兰若。岩居野处。如■〈就上鸟下〉峰鹿苑者。比比而是。方之城邑。则又过焉。渔阳古郡之西北。业岫迤逦。其势雄气秀。曰田盘山。冈峦倚叠。富有名寺。而感化者。旧号元宫。物无常名。事穷则变。会幽州主帅清河张公奏请之。故因以是额易其前号。独亢爽清胜。确乎不移。既肘腋乎绝巘。又襟袖於列刹。故自往昔。目为上方。非诸信舍财而附益。高流择地以来集。则何以增崇垂远。至於是哉。魏太和十九年。无终县民田氏兹焉营辩。唐太和咸通间。道宗、常实二大师。前季后昆。继踵而至。故碑遗像。文迹具存。尔后人多住持。处亦成就。布金之地。广在山麓。法堂佛宇敞乎下。禅窦经龛出乎上。松杪雲际。高低相望。居然缁属。殆至三百。自师资传衣而后。无城郭乞食之劳。以其剏始以来。占籍斯广。野有良田百馀顷。圆有甘栗万馀株。清泉茂林。半在疆域。斯为计久之业。又当形胜之境。宜乎与法常住。如山不骞。是使居之则安。不为争者所夺。奈何大康初。粼者侵竞。割据岩壑。斗争坚固。适在此时。徒積讼源。久不能决。先於蓟之属县三河北乡。自乾亨前有庄一所。癖土三十顷。间艺麦千亩。皆原隰沃壤。可谓上腴。营佃距今。即有年礼。利资日用。众实赖之。大安中。燕地遣括天荒使者驰至。按视厥土。以豪民所首。谓执契不明。遂围以官封。旷为牧地。吞我林麓既如彼。废我田壤又若此。使庖舍缺新蒸之供。齐堂乏饼饵之给。可叹香火。而至於是。寺僧法雲暨法逍。次言及众曰。先世有所遗籍。吾侪不能嗣守。亦空门之不肖者也。安忍坐受其弊。拱默而已。相与诣阙陈诉。历官辩论。一旦得直其诬。两者复为所有。寻奉上命。就委长吏。辩封立表。取旧为定。自是樵爨耕穫之利。随用而足。以小大协力。始终一心。而令释氏家肥不减畴昔。赫矣能事。於前有光。虽汶阳归已侵之疆。兴平还既夺之地。不是过也。乾统六年冬。老比丘崇简。与前蓟州管内都纲提點寺事沙门士贤元悟。上座僧士侃。都知僧圆净等。以始末纪石为请。会余有故不果。顷又走书来速文。勤至再三。岂可无述。夫藏用以形迹者。莫妙於理智。显用於事为者。莫大乎势力。佛之道理与智也。宏之在人。势与力也。若兹寺者。像设攸在。法相所寄。智与形会。理随事集。向内不资徒侣之力。外不託王臣之势。则有所废矣。孰能兴之。今豪夺者止。诬取者与。使禅枝律裔。保有其业。良以此也。后之补处是者。其念之乎。

　　按记文所称“以元宫改寺”，即佛道消长之迹。所云“野有良田百馀顷，园有甘栗万馀株，清泉茂林，半在疆域”，可见寺院田产数量、寺院与豪强因地诤讼及以大量庄田出租，皆当时实录。

　　“大安中，并地遣括天荒使者驰至，围以官封，旷为牧地”之事，不见于《道宗纪》及《食货志》，可补史阙。

　　乾统七年春正月元日。（拓本）

　　○王师儒墓志铭（并序  天庆四年）

　　王氏王者之后。在太原者本出于周。春秋时。王子成父有功。因赐为氏。后自秦汉涉魏晋隋唐已来。族多名人。□世其范阳人也。曾王父讳惟忠。天成军节度掌书记。王父讳诂。养高不仕。父讳祁。重和七年二十一岁举进士状元第□□□中少监枢密副都承旨。公讳师儒。字通夫。生而其性孝谨。少以种学绩文业其家。及冠。病时辈拘於童子彫□□健其笔为之辞。故其誉蔼郁。自乡党达于辇毂间。大为作者所推。皆期公以上第。年二十有六。举进士。屈于丙科。特授将仕郎。守秘书省校书郎。执政者惜公徒劳于州县。擢充枢密院令史。六年夏。加太子洗马。朝廷□委以掾扃。猶谓未尽其才。是岁冬。遽迁儒林郎直史馆。仍易勋衔服章。同列荣之。间一岁。授秘书丞应奉阁下文字。十年冬。加尚书比部员外郎□□史馆修撰。故吏材儒术为□□□□□生侍从行阙。未始。其后大康三年秋。加朝■〈昔攵〉大夫尚书□□郎中。赐紫金鱼袋。次岁夏。迁将作少监。知尚书吏部铨。未几。改授堂后官。仍充史馆修撰。是历试公以职业。盖将以□□□□□□授秘书少监。充南宋正旦国信接伴。九年冬。道宗孝文皇帝以今上始出阁。封梁王。而于卿士门□□□□□□□□以太常少卿乾文阁待制。命为伴读。初公接伴宋使钱勰者。南国之闻人也。在驿涂。相与论六经子史及□□□□山南异物醫卜之书。公无不知者。闻其讲贯。一皆输伏。到阙。馆宴次。故相国窦公景庸时任枢密直学士。方在馆□□□□□□□公以博洽。且言於本朝两制间求之。亦不多得。时属上微行。亲耳之。自是恩礼眷待。绝异等伦。旋授知制诰。以公善辞令。可与宾客言。俾复充南宋贺生辰国信接伴。甫及大安岁。出为南宋祭奠副使。三年。加谏议大夫。明年。迁给事中，权翰林侍读学士。又明年。正授前职。仍加大中大夫。又明年。即拜翰林学士。签诸行宫都部署。未周岁。兼枢密直学士。八年。加尚书刑部侍郎。知枢密副使。是冬。正授枢密副使。皆升崇禄大夫。爵封开国公。十年。改授参知政事签枢密院事。仍加散骑常侍。特赐佐理功臣。寿昌初。超拜同中书门下平章事。再知枢密副使。签中书省事。响未十数年。清资要职。连至九迁。是上意方图柄用。六年夏。会南宋谢登位人使至。无何。宥曹书吏。误以宝之加之。由是累及公与门下郑相颛。中书韩相资让。同日削平章事。仍罢枢密中书省职。上寻知公非罪。密诏令冬赴广平甸之行在。及其至也。改授宣政殿大学士判史馆事。上柱国食邑五百户。依前瘵读燕国王。七年春正月。道宗宫车晚出。今上以公充扶途都提砧。所至事无不办。其年二月改元乾统。夏六月。改授诸行宫都部署。加尚书左仆射兼判太常□□□□十一月十日感疾薨於广平甸之公府。时年六十二。以上公四时左右诲正之。十有八年。一日未曾违离□悼□□□赠太子太师。遣公之长婿诸行宫都部署司主事起居舍人贾充敕祭发引使。赙赠赐物若干。特异等辈。□年四月五日归全于析津府宛平县房仙乡池水里之西北原。后以恩赠武定军节度使同中书门下平章事。又赠侍中。功臣户封并进其数。公任枢密副使时。适知燕民歉之。力奏赈之。而主计者过悋官粟。以状上闻。谓粟價腾踊。不可贱出。以是未允其奏。馀无肯言者。公再三为请。上悟之。深所嘉纳。燕民赖之济活者数百万。及任宣政殿大学士判史馆事。编修所申。国史已绝笔。宰相耶律俨奏。国史非经大手笔刊定。不能信后。拟公再加笔削。上从之。每豫游间。逢宴会。入宿阁夜饮。召亲信者侍坐。则公必与焉。上方冾。命公进酒及索歌以佐之。公止赋诗代唱。御览无不称善。夫真道。纯德。懿文。朴学。士人之於四者。而长於一焉犹难。公独兼而有之。信可字为通夫矣。故宜发身入仕。遇知见器。上为天子辅。次为五者师。不四十年历儒官。游政府。然而不能正鸿钧之任。副苍生之□□□惜哉。夫人故同中书门下平章事判三司使事兼赠中书令韩造之妇。以公累封丰国夫人。天庆四年二月二十八日。终于燕京齐礼坊之第。其功容言德。有志石在。此不复书。有子四人。二男。长曰元孙。始冠而卒。次曰德孙。承恩阴授率阁门祗候。应进士举。二女。一曰春宫。适宣徽判官崇禄少卿贾。二曰芝香。适枢密都承旨时立爱。蚤卒。德孙至性纯孝。事殁如存。自公之亡。克继先志。以母夫人徂逝。未卒哭。卜得四月二十有五日。将袝葬开公墓。以书走仆。持公行状来。且言先侍中旧志阙追崇之事。是因启圹思得新文易之。幸矜此怀。无以牢让。以抃党在公史席之末。故有是託。既属勤请。可不志而铭诸。铭曰。

　　王氏之先。发源于周。庆浃来裔。有公有侯。汗澜不绝。積累之由。维公之生。益大其流。孝文始君。锐意儒术。宫邸既王。赖师承弼。俊乂盈庭。纷纷比比。维公之来。应召而出。布之台阁。郁有古风。委以枢近。寝凝治功。宜正三事。纪纲百工。惜乎其位。不与德充。上方念旧。又将器使。时哉命夫。而□□此。□赠常伯。哀荣终始。其谁志公。公实有子。（拓本。）

　　此志于一九五七年北京复兴门外公主坟附近出土。原题“故□□佐理功臣诸行宫都部署特进行尚书左仆射赠武定军节度使同中书门下平章事兼侍中上柱国太原郡开国公食邑二千户食实封二百户王公墓志铭并序”六十六字，又“朝议大夫守少府少监前知密书少监上骑都尉赐紫金鱼袋南抃撰”二十七字。

　　《道宗纪》：“寿隆六年六月庚子，遣使贺宋主。辛丑，以有司案牍书宋帝‘嗣位’为‘登宝位’，诏夺宰相郑颛以下官，出颛知兴中府事，韩资让为崇义军节度使，御史中丞韩君义为广顺军节度使。”即本志所称书吏误以“宝”字加之之事。本志称：“编修所申，国史已绝笔，宰相耶律俨奏拟公再加笔削，上从之。”

　　○特剏石室记（残文  乾统六年）

　　（上缺）人□张郎归劝炉□□为欲成兹孝悌特上建石室一所。□院讲经沙门志。为故□□□□母宁氏特剏石室一所粤有亡父□世传英誉。天谪雄才。（下缺）竟於寿昌三年孟夏月蓂荚十四叶。因兹倾逝。终於故里。五十有三。母亲乾统六年季□二日□□□身故。时春秋五□□□（下缺）民国《新城县志》十五。

　　○宝胜寺僧玄照■〈土贲〉塔记（乾统七年）沙门志恒

　　呜呼。不有盛德。何以垂无穷之休。不有美行。焉能昭不坠之烈。自如来示灭之后。承袭其圆满功德者。非师而孰。师讳玄照。本长寿响王马里人也。俗姓出陇西李氏。生神明隽远。宇量昭融。诚专白业。志乐空门。于是削髮染衣。遂礼在县宝胜寺讲经沙门奉缄为师。奉养之礼。诚如夙習。十有五岁。遇恩受具。一旦听读大花严经。玄谈方周。六载未曾有辍。诵得观音品般若经。梵行品大准提陁罗尼。灭罪陁尼。佛顶心陁罗尼。一字顶轮王陁罗尼等。击时诵持。恒以为预请娑婆。实幼躯之託。指极乐为诸果之方。将期升莲花之台。不意报双林之兆。良由急於善道。积成令疾。乾统六年五月十二日。不幸殂逝。气绝而神色若生。焰化而馨香尚郁。享龄二十。僧夏六年。遂命哲匠。俄琢贞珉。持建石塔一所。上刻粹容。旁刊秘印。所愿承此影覆尘霑之答。转超圣位。以师俗父于愚忝乡党之交。固以相託。辞避实难。强搜鄙才。直而不文。聊纪美德者也。（拓本。参民国《安次县志》卷十。）

　　○三河县重修文宣王庙记（乾统七年）

　　粤若北开统。尊居天地之中。燕壤割都。雄据尾风之分。燕京经界。辖制六州。总管内外二十四县。县实三河者。古之名邑也。左附流渠。背连黍谷。作大都之襟带。为上郡之唇膰。户版颇多。赋调益大。历经操割。随用有殊。自迁徒已来。逮五十载。事所未便者多矣。亦效兴废补弊。完缮未尽。力不及者。孰后继焉。洎乾统五禩秋七月。宰君刘公。法当领是邑。公讳瑶。下车之后。便尽创规革故。幹事之谋。可谓珮服忠义。砥砺廉平。和而不流。宽而能断。动发百为。道存利物。数其政迹。实序如后。有渔阳定躬冶。岁春修桥路数十处。计用千功。三县轮配。每至役人惧专领者。妄幸陵逼。故不自执。愿赎庸给价。日系三锾。积久伤财害民。公痛心疾首。矜恤生聚。于尚武告限。亲率丁夫。无避暴露。令伐木凿石。山谷桥道。刻期修毕。元计千功。以百代之。损少益多。泽民之心。孰与於此。往者或不拒事繁。致勾遣接手者众。专使交杂。蠹耗乡栅。驱良民如婢使。取私货若己产。深为不道。今止转帖。执状者多判自勾。摈斥制制外。弹紏司扃。以断虿毒之尾。犹拔虎噬之牙。合境安静。秋毫不犯。又南开通逵。有桥若干。间至夏。河路暴涨。西泛东溯。怒涛断岸。多致摧坏。板木散失。及秋修完。动有率民。乃计议诱化。及出赎罚之资。易石数十载。漫覆盖压。得以坚固。后免科配烦挠。凡差发。立排门历。量见在随户物力。遂定三等。配率均平。有权称贫乏小户。必得饶裕。所兴事用。亦非动众妨农。公暇宴闲。常以虚怀待士。领袖生徒。纪纲文会。因集宣圣庙。见轩墀促窄。扆座不正。法象之服。少依古制。历岁换代。栋朽榱崩。久致凋弊。多是習常。鲜有改作。公嗟叹不足。遂动葺■〈白上八下〉之愿。谓曰。我先师孔子。生於周末。有大圣之才。训道三千徒。游聘七十国。皇皇行道。汲汲救■〈山亠日，上中下〉。大经大本。博照今昔。实百代王之师。开仕进门。缉人伦纪万化之原。由此涂出。天下被罔极之恩。率皆仰敬。苟不兴起。非忠於国。固商略於诸吾道。聚谋兹事。移位修建。度所用经费。计钱三十万。艰其给出。公先输己俸。后疏有道心者。及诸科前名等，扣得消使之数。遂卜日命工。度木构材。系时必葺□□亲临防未尽妙。及示宣圣的容。三礼图为准。纷丹雘龙衮。玄冕黼黻。珠旒交映。金碧已至。粹容圆备。垂拱响明。们以当宁。左右具侍立。前列十哲。簪绂精饰。壁图七十二贤。正殿前厦三间。若干■子。门四扇。东廓房两间。户牖六事。门屋一座。束阶砌全。梁有牌。牌有颂。明公亲笔。供具台状四条。祭器等备用。能栋宇瑰丽。藻井雕甍。势若飞动。成其大壮。难拟其功。前坤兑隅。特建土地堂。贤圣一门九事。门屋一坐。院西广至城闉。两庙墙共七十堵。行盖毕。凡攴坏补缺。垒聩覆漏。赭垩之饰尽善。可以固士民祈福之所。莫不阐扬儒教。辅助国风。新众目之观瞻。增一邑之壮丽。功待人兴。人与时会。能事毕矣。鉴亲据旧。远追泗水之碑。以往知来。又勒三河之记云尔。公识通今古。学际天人。言出而理幽。事行而利大。力於公不劳於私。必於民无计于己。琅琅国器。磊磊天才。既殊抚字之能。便见经纶之略。伫期亨会。累席宠荣。当权造物之柄。别底庸绩。窃以鉴艺愧寡闻。词亏绝妙。顷辱佐尉刘公澈暨□□□□□□□□请用录县侯治效。安敢牢让。直笔其文。以贻於后者也。乾统七年十一月八日。（拓本。民国《三河县新志》卷十二引有节删改润。）

　　○兴中府安德州创建灵岩寺碑铭（并序  乾统八年  耶律劭）

　　伏闻大雄示化。肇兴五竺之邦。像法定期。实属千年之会。渐流通于震旦。回超越於古初。三乘递行。一雨溥润。我国家右文敷治。偃革济时。繇数路以取英翘。振儒风於当代。阐二宗而尚禅定。传佛灯於有生。广树仁祠。大宏慈荫。安德州灵岩寺者。北连龙岫。前俯君城。溪壑幽深。峰峦掩映。天然胜概。斗绝於一方。宛尔道场。廓开於十地。初统和中。有山主僧可观与其同志。幼为县吏。各负逋租亡命此山。共逃■〈垂〉楚。后偕追捕。同付狱中。数日幽囚。桎梏自解。寻免徵录。因遂出家。卜筑结菴。专精戒律。寿考迁逝。灵应肸蚃。太平五年。复有邑里赵延贞。王承遂。张茔。焦庆等三十有三人。状施烽台山西面隙地。以广布金之净域。远模灵鹫之风规。增大给孤之园益茂耆陁之树。年禩寝久。徒众渐隋。重和初。元有郡人雄武军节度使太原王公育。与邑人尹节。高耸等。礼请悟开上人住持。经治营葺。僧众蚁附。工徒子来。殿宇嶷尔以有年。钱穀丰衍而不匮。果毕能事。全付后人。僧伽实繁。悉萃六和之净侣。达摩无睹。固乏三藏之秘文。重和二十二年。有寺僧潜奥与悟开上人。鸠集净财。缔结信士。与邑人尹节。李敬。张士禹。高耸等购经一藏。用广流通。二十四年。建九圣殿以龛置焉。绘像炜煜而岳峙。内藏巀嶪而雲矗。经律论学。扬法海之惊澜。上中愞根。逗尘机於来哲。清宁四载。特赐净觉之名。咸雍六年。复锡灵岩之号。居然閟邃。迥出尘表。故得水雲上士。龙像名流。览境界之清虚。驻瓶锡而栖上。有闾山忏悔守司徒通圆慈行大师志福。游憩於此。以其阙钟杵之音。失晨昏之警。飞奏为请。天旨下俞。徵良冶于远方。贸精铜于异城。垆橐一鼓。大器告成。逸韵叠击而丰隆。林薄四震於幽邈。设虡为饰。构楼以悬。寿昌初元。岁次己亥。复建大殿。以敞法筵。楹撑空。榱桷蔽日。轮奂克成於大壮。清净特备於宝坊。群峤巑岏而缭若垣墙。诸塔耸骏而势同涌现。禅房自通於幽处。讲座屡雨其天花。今天子即位之二年。有守太师通圆辅国大师法颐者。久蔼人天之誉。蔚为帝王之师。众僧恳请。遂居是寺。人对境以心冥。地因居而名著。师因精选道行。得长老惠敬。付以寺事。提综不倦。勤瘁历年。建置悉睹於周圆。储蓄益臻於羡积。劭恭膺诏检。恪守郡符。志慕佛乘。誓求法印。时因暇日。屡叩禅关。有清行大德赐此沙门奉檀。寺主沙门行柔等。语其权舆。见託纪述。学惭博雅。梦无白凤之奇。词愧疏芜。语乏黄绢之句。牢让不获。谨为铭词。铭曰。

　　佛承广运。慧日映时。法膺象季。溥建仁祠。世蒙诱道。教被方维。福济含识。学法有为。伟矣灵岩。豁然林壑。斗远流俗。高祖寥廓。境净心冥。解脱缠缚。以致名流。兹焉栖泊。钟梵时警。薰修有常。觉林并茂。禅院滋芳。沩山圭峰。聊可比方。居者得趣。世谛顿忘。息乃尘纷。味兹幽閴。清净悉同。过现无别。直书初终。赞扬拱烈。刻诸贞珉。永告沙劫。乾统八年岁次子戊九月朔庚申日建。（《承德府志》二十。）

　　○灵岩寺碑铭碑阴铭（沙门恒劬）

　　伏闻调御开化。如乌昙华。声教四流。沃浃万汇。恒劬尝启宿愿。趣直林家。虽不能发明心华。密佩祖印。幸以雲水。且乐无事。乾统六年春。憩觉华岛。秋露再浥。振锡北游。祇斯精舍。寻沐居僧。状请栖息。有诸耆耋。议及缔构。自统和中。苾刍可观。经始其谋。以次肯堂。遂至宏敝。请文于石。庶传不朽。遽采他山之石。宛具螭首龟跌之状。於是郡守耶律劭作文。沙门恒劬书篆。时不逾月。岌于中庭。余兄文学之外。尤精小篆。得秦相李斯洎唐李阳冰之法。校其工拙。亦不在下。寺僧有好事者。求少笔迹。留之碑阴云。（拓本。）

　　（《承德府志》廿引《热河志》曰：“按灵岩寺在三座塔东南柏山上，辽统和中僧可观始卜地结庵。太平五年，邑人赵延贞等施四面隙地。重熙初。郡人雄武军节度使王育与邑人尹节、高耸等重建。二十二年僧潜奥悟开等购经一藏，二十四年增建九对殿。清宁四年赐名净觉寺，感雍六年赐名灵岩寺。复有僧志福奏请铸钟，增构钟楼。寿昌初，复建大殿。今维乾统八戊子碑尚存。碑文为朝请大夫守殿中少监知安德州军州事上骑都尉涞水县开国子食邑五百户赐紫金鱼袋耶律劭撰，僧恒劬书并篆额，碑阴有小篆，末题劭述劬书，字画遒劲。文云：‘余兄文学之外，尤工小篆。’则恒劬殆亦耶律氏子入道者。碑在今山上废安德州城基之侧，寺已废。”

　　○沙门积祥等为先师造经幢记  天庆四年  沙门恒劬

　　师讳清睿。世为悄清县宣礼乡王惠人。俗姓贾氏。父文正。母郑氏。以师夙愿潜启。意在舍家。虽锺爱偏尤。不可夺其志也。年始十八。遂乃落髮。礼茹荤院辟上人为亲教焉。以经业该瞻。所司称选。获具足戒。实大安元岁也。自是随方求法。若善财之遇知识。发明心地。若明镜函於■〈夕生〉空。日益其学。识者器之。遂登猊座。讲杂花白莲等经。慷慨如注。闻者惊异。时年二十八。由是名随实至。福从行生。檀施雲屯。惠然大聚。属西齐村众。召住萧蓝，不辍经营。缔构完备。乃以志辩上人为依止。师复至。乾统初元。自永泰寺内殿忏主检校太尉正惠大师。大阐教风。闻者草偃。咨启法要。愤悱忘倦。礼为传法师。遂训名善规。天庆三年夏。疾作。遂舍衣钵。以资其寿。得货泉二十万。月息其利。启无休息。讲长川延□夺□之徒五人。用□四思也。知病不起。遂请邻院。启消灾集福道场仅十处。凡鸣锺斋宅。皆预指画。至十二月中旬。招余忏受。悲泪执手谓余曰。大事可成矣。因谕之以沤幻。不实如梦。深悟其旨。遂缶给衣盋。一无所悋。以四百缗施普安寺中敞大殿。又以四百缗设无遮会。余得此请。率有力者。皆助成其愿。三十日，奄然而逝。茶毗之际。身无异气。世寿五十五。僧腊二十九。又选日琢石为塔。瘗灵骨焉。又竖之以铭幢。刻尊胜陀罗尼咒於其上。取尘影之利也。有门人若干人。以余为临终之友。遂託摭其生平遗芳。卒葬时日。不敢牢让。乃记之於石。维天庆四年岁次甲午二月丁未朔十四日庚申坤时建。谨为铭曰。能仁诞化。草偃群芳。教流震旦。归者跄跄。有僧清睿。宏振其芳。擐精进铠。乘净戒囊。所为顺善。事无不臧。执智惠刃。馥解脱香。将传佛印。永辅觉皇。奄然而逝。摧彼舟航。燕然仓仓。桑乾泱泱。嘉名懿行。山高水长。（拓本。）

　　○释迦佛舍利生天塔石匣记（乾统七年）

　　南赡部州大辽国石匠作□靳■和。维乾统七年岁次丁亥。四月小尽丁巳朔。十一日丁卯火日。选定辛时。於州北三岐道侧寺前。起建释迦佛生天舍利塔。建塔主李□□。母马氏。妻周氏。男庆奴。□□□□。四儿。五儿。邑人李□□□。律师造塔匠□□。□成□□□安。（拓本。）

　　（右记文及名氏刊於石盖。另石匣右侧刊：生天塔邑众。邑长李孝松。王公成。王公才。段公才。张孝藏。杨永信。王行知。段公俊。李世安。杜求全。□□□。崔吴家奴。张公□。王贲。□□□。王□□。□延寿。赵喜哥。张贱奴。李多保。曹和哥。□□儿。张丑和尚。□□□。□花严奴。李牛儿。□和哥。张永成。张□□。甄□□奴。）

　　（石匣左侧刊：“锺楼邑众等。邑长李孝存。王公成。僧杨志英。李孝允。张俊□。张师言。田资。孙永甫。闫公孝。苏千。萨成遂。王公才。张孝严。孟俊。郭世遐。段公俊。赵喜哥。李多宝。李君祐。张从志。伊千。李愿儿。李石崇奴。”）

　　○董承德妻郭氏墓志（乾统七年）

　　大辽西京警巡院右厢住人。久居。系通百姓董承德。今为亡妻郭氏於京西南约五里买到雲中县孙权堡刘士言地五亩。长三十八步。阔三十二步。其茔方二十九步。其妻葬在甲穴。

　　长男孝穆妻段氏。次男孝温妻王氏。长女张郎妇。次杨郎妇。次赵郎妇。次杨郎妇。孙男四。兴寿。称住册住。国住。孙女三。尼圆朗。弓哥。寿哥。维乾统七年岁次丁亥八月甲寅朔十九日壬申壬时记。拓本。

　　（一九五六年十月（十五日）大同西南效十里铺出土。辽时当地以长七六岁阔步、四步为一亩。）

　　○傅章石棺题铭（乾统七年）

　　朝散大夫尚书职方郎中借紫雲骑尉傅章。乾统七年闰十月二十日丙时建。（拓本）

　　（文刻于石棺前端，棺五面镌佛顶尊胜陁罗尼经，四面具雲纹卷花图案。北京效区出土。）

　　○陈国别胥造经题记（乾统七年）

　　（一）故守太保令公施主陈国别胥。

　　此碑上连和经二头纸。乾统七年四月至八月造。

　　（右记刊于《僧伽吒》卷一第十五条。）

　　（二）故守太保令公施主陈国别胥。

　　故通理大师门资勘造经主讲律比丘善伏。乾统七年八月日造。

　　（右记刊于《大方等陁罗尼》卷一第十一、十二条。）

　　（三）施主故守太保令公陈国别胥。

　　故通理大师门资勘造经主讲律比丘善伏。石经寺三纲都知法信。尊宿。法式。志妙。尚座法忍。法渊。法端。寺主可近。提点石经录判净行大德赐紫沙门善定。乾统七年八月日了。

　　（右记刊于《圆觉经》第二十七条。）

　　○妙行大师行状碑（乾统八年  沙门即满）

　　师契丹氏。讳志智。字普济。国舅大丞相楚国王之族。其祖久随鉴辂。师辽太平三年下生。生时神光满室。从帐顶出。高数十尺。扈从百官。远近咸睹。相与询求。□□□□□□□□□□□□□一何异哉。师方生也。厥考坐於帐外。忽慈乌入怀。师既生。乌去矣。师甫三岁。未解语言。见邻舍家严设佛像。师就地俯伏。合掌虔敬。哀啼忘返。须令家中亦严像□□□□□□□□□□□□取家中物奉之。或给□□师既龀。有僧戏而诫曰。食肉殃堕。竟罢荤血。毕命不违。有秦越国大长主。乃圣宗皇帝之女兴宗皇帝之妹懿德皇后之母。知师性善。於楚国□□□□□□□□□五岁也。越妙年。遇海山守司空辅国大师赴阙。因得参观。及蒙训教。深厌尘俗。恳祈出家。三请已。公主殊不许。师慕道愈切。数日不食。公主知师志不可夺。悯而从之。其父母曰。惟□□□□□眷恋无已。师曰。世之有□。谁能相救乎。遂撒手渺雲海沧浪升鳌岛。依司空为师。弥年。执爨力舂。■■〈氵殿〉充膳。孤行峭峭。年二地下四。重和十三年也。公主为师陈言乞戒。兴宗御批许登戒品□□严制五夏方满。既精持□已研颐性相。穷极胜谛。不以徒说为德。而力行为上。故如来有所呵制。毫髮无差。师虽妙悟融心般若玄照。而胜愿检洁二十一种。一、世间名誉。誓不沾身。道宗□□紫袍。竟以不侍珠旒。固辞。□加良抗。今云妙行。后人慕德。犹追朝命之称也。二、凡得所施。誓不己用。常信为家。抄若毫芒。无私蓄贮。三、衣盋色量。如羯磨法。矢死护持。四、常以十八种物随身。五、未尝露体。六、街行之履。不□金田。七、随佛宫庭。未尝咳唾。八、夜咒食水。济生无。九、手不捉钱宝。十、身不服蚕衣。十一、坐必加跌。十二、卧须右胁。十三、手不受女授。十四、大悲心陁罗尼等诵□□。十五、大藏佛菩萨名三□□百八十七尊。各大作三拜讫。十六、君居独处。跋涉川途。常以半月浴像。布萨发菩提心无间。十七、不乘车马。年逾八十。方有开许。十八、日止一食。年逾八十□□。十九、传三聚戒。自它俱利。二十建八福田。悲敬双修。二十一、便溺弃遗。裙靴皆改。水土澡净。其原力坚勇。终无屈绕。未建寺前。几十年间。常行分卫。不受接请。常坐不卧。六时礼诵。受菩提心□燃香一炷。影不落俗室。足不履□寺。不食酥酪乳密酵蘖之味。自起寺之后。胜缘拘碍。不获久行。方又遍历名山。谘参胜友。道过海北州陵河。于时抵暮。四望无人。惟挈一沙童。其水深濬。驶□渡越。师欲回翔。投宿村坞。偶有□人呼师曰。我知浅濑在近。涉之无难。其人状貌嵬昂。伸臂请师徒凭之。水不濡衣。已及远岸。师欲辞谢。已失其人。后徇辽东所请。至南海州。寓宿逆旅。其处□浪浑浊。著自古昔。师解包释策。□□变清。镜涵澄澈。甿俗惊异。明日师去。河浑若初。先是怀柔之北一山。地多蛇虺。故号蛇山。师方隆冬。匡众於彼。春深暄煦。蛇虺超蛰。遍诸山麓。师曰。此难□宜从之。有白项群鸦。衔蛇出山。□□迨尽。僧徒肃然。闻者叹服。师素蕴大愿。欲营大刹一区。而胜处未获。且先如法造经一藏。止以燕都随缘。诱化旬月之间。费用充足。凡役匠釐事。各给净□斋戒随酬价□言者莫逆其染□□□皆护命放生。以糯米胶破亲罗墨。方充印造。白檀木为轴。新罗纸为幖。雲锦为囊。绮绣为巾。织轾霞为绦。斫苏枋为函。用钱三百万。谈笑之间。能事毕□。在持安厝於寺中。适值天火焚寺。□□间运经於阡陌。即日无暇收寘。火后。遍语诸人。请经还寺。惟欠般若一轴。卒难询访。月馀。有村翁梁永於惠济寺道周之左。获经一卷。如神力所策。直□师前拜纳。即所失之经也。昭应如□□清宁五年。大驾幸燕。秦越长主首参大师。便云弟子以所居第宅为施。请师建寺。大率宅司诸物罄竭。永为常住。及稻畦百顷。户口百家。枣栗蔬园。井□器用等物。皆有施状。秦讫。准施又□□□择名马万匹入进。所得回赐。示归寺门。清宁五年。未及进马。造寺公主薨变。懿德皇后为母酬愿。施钱十三万贯。特为奏闻。专管建寺。道宗皇帝至□五万贯。敕宣政殿学士王行己□□□□其寺。制度一依大师。心匠指划。祇如金铜标刹。对立各十馀寻。前古未有。以师巧慧造立。众皆惬服。寺成之日。道宗御书金榜。以大昊天为之名。其□因敕参知侍郎王观论■〈讠巽〉铭记。□□□□□毫凤踯龙骧。绚错金石。咸和三年。既天火焚寺。于时留守同知尚父大王。飞书笺奏。使迥紫宸青宫。纶言抚问云。大师精心。所造妙比诸天。不期□降制旨。依旧修完。懿德皇后复为□□□□助之。不二三年。营缮悉就。虽国家两次造寺。兼檀信力。同皆大师缘化之厚也。咸和六年。延寿太傅大师。擢人传付戒本。门人左僧录道谦等。徒众当代。英玉无瑕。繄妙行师真僧宝□□□□□惟渠踵武。太傅曰然。遂以戒本授师。自后随方开放。度人无数。顷尝两番独辨大会。用什物咸皆鼎新。洞殿莲炉。布盈五百。是日香雲霭空。冉盖弥覆。大众入珍间错盈积盘盂□□□□□大师己不假助缘。又每年春秋。大陈祀事。其食物荐用。花幢香炬。梵音鼓乐。严谨之最。甲於人间。兴供如此者多岁。而继日沈香。龙脑满炉。□香为末。遍散佛上。尝一次添香□□□□□□□随郡县纠化义仓。赈给荒歉。凡有乞者。无使空回。大安九年。於寺中庭。师欲随力崇建佛塔。所用柱础。采范阳山石。每盈载。运至漯河而惊涌。一车被溺。将非人力能驱。师乃□□□□□□□嘿祷。乞垂加护。如从梦觉。遣人临岸。水行异路。乘载坦途。德感之异。岂可量哉。启土之后。年穀不登。日计二百馀工。而廪室如悬磬。至第三□迨绝。师一夕绕塔焚香。至诚通感□□□□□□□火轮飞翔塔上。骇动凡目。明旦。施者阗溢衢路。比胜事落成。人无■〈夹刂〉弋。所触者。六檐八角。高二百馀尺。轮相横空。栏槛缥缈。可以肃神物招□观故京□昌六年。示有微疾。俾门人□□□□□□□从之同讽右绕佛塔。上出光亦随右旋。伊年八月九日。大师将化。首北面西。右胁而卧。师令左右。惟念弥陁。勿生瞻恋。师亦随念气□。於空明中。但闻铙鼓丝篁梵呗交响。足□□□□□仍暖。红光烛天。如雲贯塔。师行既久。光渐隐灭。数旬之后。道俗骈集。投幡赠彩。鸣螺批掺鼓。陈祭争先。了无旷日。交僚士庶。积栴檀为薪。锻□盆者数十。盛满杂香。七众奔驰。攀辕拥举。珠幢玉节。□医道周。哀感悲凉。山川黯色。郊外焚之。烟辉五色。目睛明碧。牙舌不灰。高树白塔于荐福山阿。先师在时。欲於塔内鎔铸丈六银佛。用□五万□才及万馀。□所愿未果而终。门人右僧判通□大师因赴行在。圣孝皇帝旨曰。先师造像之银。朕欲鎔范等身观音。姑以金铜易像。当塔之阳。颇示佳尚。有司计其物直三万馀贯。□库公给。像成之日。铜货有馀。复诏郢匠。陶冶洪钟。铜斤巨万。一铸而就。式样规模。胜若天造。架诸隆楼。扣以呈杵。殷若雷动。乾统初。天祚皇帝以先师神速胜缘。尚欠馀债。其年。追荐道宗仙□度坛其所得赀八万馀襁。尽赐□□用酬先师身后□□师寿八十一。■〈月曷〉五十八。

　　乾统八年重午门人即满状。大定二十年中龟第四代门孙讲经比丘觉琼等建。（拓本。）

　　（文前原题“大昊天寺建寺功德主传菩萨戒妙行大师行状碑”一行，又“门人清摄大德讲经律论沙门即满编涿郡石经比丘义藏笺书刻”一行。按右行状文撰於乾统八年，碑石建於金大定二十年。咸雍曰咸和，避金讳也。）

　　○〔附载〕沙门广善撰妙行大师碑铭（并序）

　　大师讳志智。字普济。姓萧。于降生时。光□□□□□皆异之。年二三岁。见于佛像。合掌恭敬。每见苾刍。行化经过。必令家中以物施之。于髫龀时。因闻僧食肉有罪。能永戒之。以其善心知功德□□□□□十五六■〈廿上乚下〉后遇海岛守司空辅国大师。特荷教训。深厌尘俗。入於海寺。出家受具。又夏已来。精究律部。又学经论。性相兼明。至于参千威仪。八□□□□行盖无遗也。清凉十愿今又过之。加以常行乞食。长坐不卧。立于大德。发于大心。遍游名山。广参胜友。与常啼东迈善财南询。无以异也。其间神□□□□□浑河变清。乌衔蛇而出山。经遭火而还藏。灵感奇绝。不可得而论也。清宁五年十月初旬。车驾幸燕。有大长公主以宅为施。后懿德皇后为母酬□□施钱十叁万缗。道宗皇帝又助赐钱五万缗。敕令宣政殿学士王行己相与建寺而提控之。师又造金铜■竿。蒙御书寺额。寔有光于释门也。其寺后□□□天火爇之。懿德皇后复施。道宗皇帝助缘。梵宇一新。不减于昔。师之缘力。故不可思议者也。后传延寿太傅大师戒本弓左街僧录大今道谦之所□□■〈廿上乚下〉自尔随方开甘露坛。放金刚戒。蒙化度人莫知其数。师常以饮食。香毕。茶果。灯烛。螺钹。音乐。道场法会。而为佛学。曾无閒然。以慈悲起义仓。吕方便□□贫者。如古所谓维摩遣化。勿远持香积饭。明智视虚空。能满众生愿。师之所作。亦犹是也。师■大安九年岁次癸酉秋八月十七日。又于九间殿后□□间堂歬创造宝塔一所。六檐八角。高二百馀尺。其祯祥昭著。故非凡情之所测度。此盖圣力之所加■办阿僧祗之供养。成不可说之庄严。足以绍僧□伽而继澄观也。师■〈见寸〉病之。初右绕六塔。令诸僧诵右绕佛塔经。于是塔放宝亦右旋■〈廿上乚下〉。昌六年庚辰岁八月初九日。大师将示寂。令左右念弥陁名。□□乃首北面西。右胁而卧。师亦念佛。气渐微细。安然而化。四众皆闻空中音乐。往西而去。此定超于净土地。塔复光照於遐迩。久而方灭。师世寿八十二。夏腊五十八。道俗具威仪送之。香薪焚之。牙舌不灰。岑目全在乃师平生清静修行之瑞应也。遂建灵塔于荐福山阳。提点能辩大师济公以□□虚老人为铭。不容辞免。铭曰。猗欤妙行。潜心觉雄。□□尘境。早悟性空。志持佛律。名达圣聪。定慧等学。经论俱通。■妄义■。理事圆融。以如幻力。建大梵宫。幡■日下。塔■〈山上從下〉雲中。阝□异绩。阿育殊功。敷扬□□。接引群蒙。四方瞻仰。四众钦崇。高低普应。贵贱皆同。虽已衰老。愈能兴隆。燕之智者。辽之远公。涔苦节操。淡泊家风。□□□□。内绝初■。刻兹琬琰。□示无穷

　　门人故提点□戒通悟大师赐紫沙门即叿。门人故提点智周大师赐紫沙门即忍。门人故提点□慧大师赐紫沙门即秀。门人故提点前管左街僧录判官大师赐紫沙门即遵。门人故提□□□内左街僧录判官普赐紫沙门即均。门孙故文通大师赐紫沙门圆理。门孙故提点前管内左街僧录传妙善德大师赐紫沙门圜因。门曾孙提点前管内左街都僧录传戒通玄妙觉大师赐紫沙门善果。门曾孙提点传戒通微大师赐紫沙门善著。门曾孙提点前管内右街都僧录判官传戒圆通大师紫沙门善颖。習经比丘恒定。習论比丘觉□寺主讲律少门善杰。尚座通悟大德沙门善清。都维那讲经沙门善序。（《满洲金石志别录》。）

　　（文前原题“中都大昊天寺妙行大师碑铭并序”十四字一行。又“当寺大圣安□□□□□广善撰”、“涿州学密教比丘义藏书”各一行。末有“大□□□□□□秋望日门曾孙□提前临坛通辩大德赐紫沙门济立石”、“玄孙讲经沙门觉琼同建立。”按此碑附行状碑后，可资参证，姑附载之。）

　　○造经题记（乾统八年）

　　石经寺主讲经律沙门志仙。（乾统八年十月十五日记。）

　　（右记刊于《发菩提心戒》。）

　　○耶律弘益妻萧氏墓志铭（并序  乾统八年  □翼圣）

　　大辽建号乾统八禩。孟秋。蓂生三叶。夫人痼疾。终於显陵之南。是时。皇家哀切。国族痛伤。子孙兮流涕如准仆隶兮酸心若锥。日月暄然而失色。星斗郁然而不辉。雨霈霈而降长天。宛同戾迅。雷虩虩而奋厚地。甚若哀鸣。鸟雀舛声入伦黯。窃以翼圣学囿究才。儒门末胄。特承谛请。所有美敢不记之。且夫人萧氏。名弥勒女。始承圣奖。授夫人之命。则以异服色於伦常者也。故母即因八公主是也。故公主是圣宗皇帝孙。兴宗皇帝侄。道宗皇帝妹。今天祚皇帝之姑也。乃夫人者。皇之亲也。夫人处女之际。月娥逸熊。星婺殊贤。秉五常之性。执四德之维。夙彰训子之规。殊有事亲之礼。故美誉远延。休称遍达。其则太和宫使耶律弘益。婚侣道契。嫁还之礼通。凤鸾翕尔以和鸣。丝萝崛龙而缔结。始於愿期。终比於松柏。忽变为凶。志各分於莲礼。夫人年五十有四。而於命也。以当年九月十四日癸时。迁其夫家曾主所茔之地。其日春中诏。耸万仞之龙冈。壮千寻之狼水也。仪准克全。形势必备。所有四子。长男苏那。护卫将军。次子高什钵。季子有福。皆以若麟趾之振振。如棠华之靴靴。室女一。名骨捏。以年才佩鞢。妙及笄初。递全孝思之心。未果从人之礼。又况夫人幼以履仁。长而近善。筵僧营佛。莫尽其称量。育老赈贫。孰测其溽漈。造次而注想佛国。斯须而留心圣经。是皆天生之异相。证圣之大端者也。翼圣乃重■〈扌冓〉琑才换遗烈。谨为铭曰。

　　国家枝派。皇王宗亲。夙钟淑善。素習真纯。动用异俗。猷为绝伦。忽以染疾。俄而殒身。子孙泣血。宗族黯神。茔枕翠巅。势达厚土。左置青龙。右分白虎。仪礼大全。形胜特处。暂启寿堂。长封幽户。恨乡仙兮一返。空朱扉兮寂寞。命琑才兮志斯文。亘芳猷兮忆万年。（拓本。）

　　（按拓本文前有“故齐国大王孙前六殿详稳太和宫副使耶律弘义妻萧氏墓志铭并序”一行。）

　　○为先师志延造经幢记（乾统八年）

　　伏闻离六道之趣。覆七返之殃。破诸魔拔众难者。其唯尊胜陁罗尼之密言也。又闻若尘霑影覆。必消旷劫之灾。或目睹耳闻。能灭恒沙之罪。为有我先师和尚志延。俗姓高氏。高阳军涞水县水东里人也。父高寿。母阿□。自幼心厌尘俗。志乐空门。至年二十有四。礼在寺僧□□转提点为师。至年二十七受具。可谓情田博雅。戒行孤高。通达小大之乘。夯得性相之趣。不斯近来惠风失序。法雨乖期。将□空也。渐□幻也。至年五十有九。维乾统八年孟春正月。蓂凋十二叶。已□□也。是时方□众心思之□善之报。至今二众悲啼。□失□□主□善后为想引道之思。乃起□塔之意。□□□男妇之财。召奇巧之匠□尊胜陁罗尼塔子一座。（下缺）（拓本。）

　　○僧奉航塔记（乾统八年  僧  善坚）

　　师讳奉航。俗姓李氏。涿州新城县渠村人。幼人缁门。访道寻师。就至燕京左街驻跸寺。礼祥玉上人为亲教焉。清宁元年受具。自后负笈游方。复归本寺。办修殿宇。大安五年。涿州惠化寺请为提点，寿昌二年秋九月。京北花岩寺请为提点。乾统八年四月。迁化於驻跸之本院。门弟子善坚葬之祖师茔侧。刻石为窣堵波。述师实行焉。（《日下旧闻》九五。）

　　○赵公议为亡考造陁罗尼幢记（李枢）

　　夫孝子之养亲也。近而□远而□□可□于斯人无不跃而为者。粤有白衣信士赵公议。常念哀哀父母。生我劬劳。欲报之德。善莫大焉。□乃□建佛顶尊胜陁罗尼幢一坐。□于先茔先考之墓侧。伏此不可思议大神咒一□潜加救护。庶几尘尘不绝。影影相续。尽未来际霑□无□□□□□□□□有行门侄嗣宗郎中。特为前人。共託撰文。枢□乏词毫。辱请为记。避让不克。聊纪岁月。

　　乾统十年三月四日坤时建。（拓本。）

　　（按拓本“乡贡进士李枢撰，析津府参□骁骑尉吕嗣宗书。”）

　　○宝胜寺前监寺大德遗行记（乾统十年  李检）

　　夫去来无定。真常也。死生无愠。贞胜也。□□善哉达人能了斯理者。其此监寺大德之谓欤。大德讳玄枢。俗姓梁氏。代为安次县人也。幼而敏悟。具释子相。九岁出家。礼圣利寺讲法华经义隆上人为亲教。拳拳及□而检迹於无过之地。清宁寺年。依法受具。尔后学大小乘教。凡□法席终擅其场。举缄默而诚服焉。非勉力而至此。信绝世天完之人也。宝胜寺大众。知师之戒定慧学。杰出人表。共持状请提点寺事。大康二年。始启唯识论梵网经大讲。寻声得器。沿流讨源。开蒙破惑。□□皆应。琅琅然犹洪钟之受扣。当世以大德为如来之木铎也。大康七年。诸寺院尊宿义学。共请□任僧首。於是鉴察情伪。剖析是非。如权衡轻重。绳墨曲直而无私枉。佥曰。斯人缁门之龚黄也。四众瞻仰。莫不称善。暨大安初。俗年四十有二。遂斋心禁足。以日系时。召集徒众。发菩提心。诵观音弥陁梵行大悲心密多心等经。历数十年间。各不啻万卷。由是闻达鞍山传戒大师。知师以精进慈悲喜舍为务。乃相谓而言曰。苟岁不登稔。如何济世。遂同建义仓。凡不足者。随众而惠之。兼下当寺演妙大师。同办讫千部大花严经。及罄衣盋望法师□影□□则主一会等坛於经藏三圣殿舍利塔三处。绘画三宝大师花严七处。九会弥陁释迦八相成道等悬壁并诸幡盖。供具□完备。皆严而可观者。率由师之积行累功之所致也。其馀兴弘利益之事。难尽敷述。乾统四年。因遘历其疾。以日者卜之言天禄尽。师乃发上善心。请诸师德转读藏教。设无遮会。翼日乃瘳。复延数稔。信不虚矣。乾统十年春。再染宿疾。旬日间。俄然风号天黯。有大树忽摧。门人叹曰。梁木其坏。予将安仰。至季春二十七日昏时。会集徒众。称念诸佛。将至昧爽。令止。乃曰。我见幡花来迎。遂合掌顶礼。吾归矣。吾归矣。吾归本寺矣。洎收遗亲。惟舌具存。白而不烬。以表师□□□□□□□□功课不可胜数。僧夏五十有七。世寿六十有九。门人裕准□□□□□□□□□令名垂於不朽。乃建法幢记其功行。庶使将来见闻□□□□□□□□铭并书佛顶尊胜陁罗尼於右。期尘霑影覆之利。□被含生。纵陵迁谷变之时。长留遗迹。检因而见託。乃授□直述其事。（拓本。参民国《安次县志》十。）

　　○郑佛男为祖父造经幢记（乾统八年  沙门惠幽）

　　（上缺）父者姓琅琊。讳仁及。德动四民。学通半古。自丱岁来。（上缺）弱冠时。复通二仪八宅。尔后医方针炙。光扬内外。芳（上缺）经州府。感诸方之士庶叠迹求音。使四远之英俊。鳞集趍俗道巡游。尽皆重□春秋八十有四。身患深疾。时乾统於本宅遐迩流哀高伭抱怆难具云尔哉。（拓本。八年，据艺风堂原题。）

　　○刘庆为出家男智广特建幢塔记（乾统八年）

　　伏闻佛顶胜陁罗尼者。无边菩萨誓原弘持。归依者。福智备生。讽诵者。猧患不作。宜建□塔可勒高幢。麈霑而万汇除灭。影覆而四生离障。功德弘大。岂不□哉。出家男智广。宿明佛墨。幼郊童纱。未言而不食荤茹。始言而勤好佛乘。遂听其出家。礼当村院僧雲清为师。当年遇受具。比事钵资。勤劬靡怠。匪□□□之戒。恒怀救蚁之心。无何。至年十岁。於乾统八年孟夏十日□□□□□□□非命而卒。呜呼。苗而不秀。（以下漫泐）

　　乾统八年十月十一日庆特建。（民国《固安县志》卷四。）

　　幢高八尺，顶底俱存，八面正书，前经后记，记文前题：“大辽国燕京涿州固安县归仁乡中由里刘庆出家男智广造身塔记”一行。

　　○上京石窟尊胜陁罗尼经幢记（乾统八年）

　　特建石幢子一座。僧蕴崇。李阿刘。男孙□（砚）□（男）□郭郎。法花女。清汉。兴圣。最连。乾统九年己丑午时十月三日上京开化寺僧书普□□（拓本。）

　　○僧智福■〈土贲〉幢记（乾统九年）

　　府北郭长使寨。僧智福幢子一所。年八十四。生前记。李拱{曰斗}。

　　乾统九年立。李世己。（《满州金石志》。）

　　○涿州雲居寺供塔灯邑记（乾统十年）

　　昔我释迦氏出世也。声教被於大千之界。垂方便门。饶益众生。天上天下。世出世间。罔不受赐。减度之后。迨今二千馀载。惟窣堵波以寘舍利。俾见闻之种。能殖梵福。永出迷津。遄臻觉岸。其大抵也。自炎汉而下。迄於我朝。城邑繁富之地。山林爽垲之所。尠不建於塔庙。兴於佛像。欲令居人。率奉常享。实古今之大务也。涿州雲居寺。迺神州之钜刹也。佛事严饰。僧徒骈罗。轮焉奂焉。郁为道场。爰降圣迹。兴于是处。昔有高僧。从西土来。之於此地。遂开左臂。取出舍利二料。迺释迦如来之顶骨也。传授数人。椟而藏之。箦有年矣。厥后有百法上人。得而秘之。外无知者。临逝之日。方付与众。接乡传声。达於四方。遂使远近瞻礼。高低仰慕。如辐凑毂。不可胜数。其间灵异。曷可殚言。是时有寺僧文密。与众谋议。化钱三万馀缗。建塔一坐。砻砖以成。中设睟容。下葬舍利。上下六簷。高低二百馀尺。以为礼供之所。是以灯邑高文用等。与众誓志。每岁上元。各揆己财。广设灯烛。环於塔上。三夜不息。从昔至今。殆无阙焉。而后有供塔邑僧义咸等。於佛诞之辰。炉香盘食。以供其所。花果并陈。螺梵交乡。若缁若素。无不乡应。郁郁纷纷。若斯之盛也。然而为善虽异。於治亦同。盖从人之所欲。固无定矣。噫。末法之代。去圣逾远。沙门则道眼昏昧。檀越则信心寡薄。往往陷於饕餮之者众矣。苟非舍利因缘。暨是曹循循善诱之力。其孰能与於此乎。所原邑众等。承是胜缘。俾资遐福。世世生生。恒跻圣处。今具录姓名於碑阴。傅之无穷。永垂不朽。以俟来哲。见而迁矣。

　　维乾统十年岁次庚寅九月丙寅朔七日壬申辛时建。（拓本。）

　　○宁鉴墓志铭（乾统十年）

　　仲文浃日病卧。汤液鑱石莫入。家奴云。故忠顺军副使仲子福惠至。出其兄手书。且言先君葬有日。来请铭。读未尽纸。忽不觉疾已。仲文始识君於马城。一见固已相奇。及同年登科。又俱官江北。定生死交。后十馀年。先我物故。儿女细弱。使孤骨了土。不得归葬。每一思之。涕与血下。书来。喜可知也。能不铭。君讳■〈钅监〉。字诲之。固安□。曾祖讳贞。祖讳可一。父讳的。明经登第。终於鄯阳县主簿。子孙因家焉。娶陇西李氏女。生君。望君之形与色。虽千万人难处。摽然见其君子。况得味辞气。伺动履者。宁不心醉神怳。初举进士。同辈有吟风雪夜纵酒诗。君独有天下馁寒弃我意之句。虱在布衣。其志亦已远矣。由著作佐郎顺州军事判官大理评事中京内省判官秘书郎泰州乐康令。平州掌书记枢密院矿工验。以母老不原违颜色。除朔州观察判官。改授敦睦弘义延昌宫判官。加太子洗马。因上奏。道宗特器之。改授西京留守推官。加殿中丞。命出未拜。特旨枢密院令史。丁太君尤。寻起复加尚书户部郎中。今上即位。诏覆张孝傑狱。流议中君。深文其实。根株之外。一切湔浣。以能授枢密户房主事。迁左司郎中。俄转兵房承旨。加少府少监。明年冬。接伴南宋人使。以小心得过。出为忠顺军节度副使。不数月。蔚萝民无贵贱贫富。皆以为神明常在屋隅间。出入动息。不敢枝梧。其人心畏服如此。乾统四年春。以疾终于官署。年四十七。娶太子洗马广陵高冲女。封本县君。温惠贞苦。抚诸孤。有母道。后君以九年春卒。年四十九。以十年五月二十八日。合葬於北乡东石里西南。生子男三人。长曰□孙。举进士。次曰福惠。左班■〈礻丘〉候。季曰郑九。亦进士。君素钟爱。惜哉。未见头角。女二人。长曰遇哥。许适彭城刘穹。俟良月。季曰会哥。尚幼。铭曰。

　　有益者祝。盈於人口。恺悌君子胡不寿。物既忌芳。天不福仁。不悲宁君悲吾人。（拓本。）

　　○雪花

　　琼英与玉蕊。片片落前池。（前池，《续夷坚志》二作阶墀。）问著花来处。东君也不知。（《图绘宝鉴》）

　　○陈国别胥造经题记（乾统十年）

　　施主陈国别胥。已下背面上有第二卷头纸。善能刻。善伏亦叩头顶礼。愿当来一切用见闻者。回光自照。共证常乐。大辽乾统十年庚寅岁十月丙申二十八日癸亥勘毕。奉为天祚圣考皇帝胜寿无穷。

　　〔（右记刊于《观佛三昧海经》卷一第二十七条《萧义墓志》云：“父宗石……赠中书令。母陈国太夫人耶律氏，故北府名王世迁之姊，实生三男：公其季子也。……以其年（天庆元年）十一月十八日薨于其私第。……夫人耶律氏，封陈国夫人，即故□大王团宁之犹女也。一男冲之，……故燕国王初诞。申舅族之庆，拜左奉宸……女三人；长为尼，赐紫，号慈敬□德，皇帝赞睿德妃，即其次也……”此陈国别胥似即萧义之妻、天祚德妃之母，其长女出家为尼，故别胥多施造石经也。又同经卷七、八条作“施主陈国别胥、天庆元年惠高刻。”又同经卷四第九、十条作“施主陈国别胥布衣张祐施书。惠玉刻，”按别胥，契丹语，汉义夫人也。〕

　　（《观佛三昧海经》卷一第一、二条“施主故守太保北宰相陈国别胥。”背面又“施主陈国别胥。志恒刻。”）

　　（天庆四年刻《明度五十校计经》下一、二条。《无所有菩萨经》四、七、八条均作“施主别胥。”）

　　（《观佛三昧海经》卷四第十七、十八条背头“施主国舅陈国别胥。”背末“善伏亦叩头顶礼，愿当来一切用见闻者，回光自照，共证常乐。僧志斐书。乾统十年十一月六日志恒刻。”）

　　（《法集经》卷五第二、三条背面“施主国舅相公陈国别胥。天庆元年。”又七卷八条、八卷九条正面并作“施主国舅相公母陈国别胥天应元年。”）

　　右记刊于《观佛三昧海经》卷一第二十七条《萧义墓志》云：“父宗石……赠中书令。母陈国太夫人耶律氏，故北府名王世迁之姊，实生三男：公其季子也。……以其年（天庆元年）十一月十八日薨于其私第。……夫人耶律氏，封陈国夫人，即故□大王团宁之犹女也。一男冲之，……故燕国王初诞，申舅族之庆，拜左奉宸……女三人：长为尼，赐紫，号慈敬□德，今皇帝赞睿德妃，即其次也……”此陈国别胥似即萧义之妻、天祚德妃之母，其长女出家为尼，故别胥多施造石经也。又同经卷六第七、八条作“施主陈国别胥、天庆元年惠高刻。”又同经卷四第九、十条作“施主陈国别胥布衣张祐施书。惠玉刻。”

　　按别胥。契丹语。汉义夫人也。

　　《观佛三昧海经》卷一第一、二条“施主故守太保北宰相陈国别胥。”背面又“施主陈国别胥。志恒刻。”

　　天庆四年刻《明度五十校计经》下一、二条。《无所有菩萨经》四、七、八条均作“施主别胥。”

　　《观佛三昧海经》卷四第十七、十八条背头“施主国舅陈国别胥。”背末“善伏亦叩头顶礼，原当来一切用见闻者，回光自照，共登常药，僧志斐书。乾统十年十一月六日志恒刻。”

　　《法集经》卷五第二、三条背面作“施主国舅相公陈国别胥。天庆元年。”

　　又七卷八条、八卷九条正同并作“施主国舅相公母陈国别胥天庆元年。”

　　○陈国别胥造经题记（天庆元年）

　　（一）施主陈国别胥。天庆元年。施主陈国别胥。志恒刻。

　　（右记刊于《观佛三昧海经》六一、二条。九、十条。十一、十二条。末又有“吴志温刻”四字。五、六条作“志仍刻，天庆元年，”同经三一、二条，面题“施主陈国别胥”，背末：“Ａ８题进士刘仲荀施笔书，志矜刻。”）

　　（《弘道广显经》三三、四条，又同经二五、六条，并作“施主不显名，天庆元年。”）

　　（《央掘魔罗经》三九卷十条作“施主陈国别胥，天庆二年，惠玉刻。”又同经三十三、十四条，同经二十七、十八条，并作“施主陈国别胥，天庆三年，”同经二十七、十八条，别有“当寺僧志同刻。”）

　　（天庆四年施主陈国别胥刻经凡百馀条。）

　　（二）勾当人沙门  志实。校勘讲经沙门  善锐。校勘讲经沙门  可筠。

　　提点前右街僧录判官赐沙门善定。施主陈国别胥。天庆元年。

　　（右记刊于《法集经》卷六第二十一、二十二条。）

　　（三）天庆元年施主陈国别胥。当寺僧志仍刻。

　　（右记刊于《观察请法经》卷三第十七条。另天庆元年至五年，有志幹刻，志恒刻。志直刻，志同刻，齐彦宗刻者多条。）

　　○陈国别胥造经题记（天庆五年）

　　（一）施主陈国别胥。金吾太师。燕京崇仁僧惟和书。涿郡石经僧志同刻。

　　（右记刊于《文殊问菩萨署经》十九、二十条。又同经才、十条。十三、十四条并作“施主陈国别胥，金吾太师。天庆王年。”十七、十八条开头“天庆五年。打字众人共刻”，末刻“施主陈国别胥，金吾太师。十一、十二条作”施主陈国别胥。天庆五年。惠玉刻。）

　　（《一字佛顶轮王经》卷一第二十七、二十八条作“施主陈国别胥。金吾太师”，背面末刻：“燕台崇仁沙门惟和书。石经沙门善威刻。天庆五年。”天庆五年刻经凡作“施主陈国别胥。金吾太师”，有即和刻，义玄刻，道严、志同、善枢刻，志性刻，志相刻，惠因、志该刻，惠准、惠昇刻，善振，惠该。凡八十馀条。）

　　（二）施主陈国别胥。金吾太师。天庆五年。燕京崇仁比丘惟和书。石经比丘惠玉刻。

　　（右记刊于《广大宝楼阁善住秘密陁罗尼经》上卷第十五、十六条。亦有作“燕台比丘惟和书”。）

　　○陈国别胥造经题记（天庆六年）

　　涿州宝德寺讲经比丘尼惠如名莱哥、天庆六年。即和刻。

　　右记刊于《一字佛顶轮王经》卷四第一、二条，第十三、十四条。又同经卷三五、六条作“施主宝德寺比丘尼慧相。”又同经卷三第十三、十四条作“施主涿州宝德寺赐紫比丘尼行圆。惠玉刻。”又同经卷二十五、十六条作“施主比丘尼善遵。道圆。普祥。善灵。善会。”

　　○陈国别胥造经题记（天庆七年）

　　施主陈国别胥。天庆七年。隗台比丘惟和书。僧善擢刻。

　　○陈国别胥造经题记

　　右记刊于《苏婆呼童了请问经》下卷第十五、十六条。

　　施主国别胥。天庆八年。石经山雲居寺僧惠玉刻。金台逸士武陵鞠孝章书经记。

　　（右记刊于《七佛所说神咒经》卷三第十五、十六条。在天庆五、六、七、八年陈国别胥造经甚多，题记略同，此著其例。）

　　○陈国别胥造经题记

　　大方佛报恩经七卷。此三卷。共十卷同帙。马鞍山洞里已有镌了。京西三十里小石经亦有。是卢沟河东垠上。先师通理三制律财念无交见性。乃真常宝藏名心花卒我岳之高峰自摧。色贪不染。灵心是清净法身。幡竿头上一池水。方圆八十里。深处没脚投。浅处不得底。

　　（右记刊于《菩萨本行经》下卷第十五、十六条。石经题记均林荣贵同志摘录，经余整理者。）

　　●卷十一

　　○丁洪墓志铭（并序  天庆元年  陈汭）

　　子讳洪小字五斤。姓丁氏。世为燕人。高祖讳元恪。中书令判宣徽三司使事。高（曾）祖讳求谕。赠静海军节度使。王父讳从傋。检校太师辅国大将军。父文逳。太子左翊卫率府率。母即大族韩氏崇文公五代孙也。子生而岐嶷。有老成之德。赋性安雅。不以儿戏为好。率府君惟此一子。未省加诲责检■〈衤舌〉。而能饶慎自戒。举不逾闲。其事亲也。蒸蒸然尽其爱□。自离襁褓。无毫髮之事有所干忤。古人谓上孝养色。此其有焉。好学问。平居手不释卷。非待龄友训导。无蚤莫矻矻恒若弗及。而复聪慧敏给。是以讲習诗书。日多闻见。视其为文亦已粗知体要。虽出于高门著族。其待人接物。甚於塞微。谦和谨饬。惟恐误触於人。至於童仆辈不■〈台辛〉气。如议其贤。虽终军黄琼。未足多也。凡亲族闾里间。皆推爱而器重之。度其有成。指日可待。天庆元禩。随亲从事於玉田县。无何。六月八日感疾而殁。年始十有五。可不惜哉。暨于道涂传闻者。无不为之感悼再三。至有陨涕者。善之感人。一何深耶。子之所为。宣其保寿考享富贵。而反夭阏如是。得非命与。呜呼。怀其器而未形於事。有其才而未施於用。龙驹凤雏。不使瑞圣世。腾夷路。悲夫。即於是岁归葬于宛平县仁寿乡陈王里。袝于先茔。礼也。子之舅晦与余有莫逆之分。谓余粗知子之本末。乃请铭焉。铭曰。

　　□□□兮世所奇。仁而夭兮众所悲。胡为与之。胡为夺之。

　　□□□□兮皇天无知。已矣乎。孰可推。时皇辽天庆元年九月十二日刻。（拓本。）

　　（北京西郊百万庄出土。志文前题“丁洪墓志铭并序”七字。又署“陈汭撰。马桢书”六字。无志盖。丁洪之母为韩延徽五代孙女。）

　　○奉为先内翰侍郎太夫人特建尊胜陁罗尼幢记（天庆元年）

　　伏以欲报昊天鞠之鸿恩。惟仗诸佛宣传之密教。刻之贞琰。树于先茔。期覆影以霑尘。愿觉佛而闻法。时天庆元年岁次辛卯四月癸巳朔十一日癸卯丙时建。（拓本。）

　　（按记文前题‘长男静江军节度使知顺州军州事开国侯直温，次男洛苑副使前随驾锦透背虎毛库副使内温，小男安州防御使知中京诸军都虞侯开国子处温，长孙乡贡进士内供奉班祗候梅书’四行。直温姓氏马氏，上文卷九有张峤撰《马直温妻张馆墓志》即此人。梅即直温之子。）

　　○为亡过父母特建石塔记（天庆元年）

　　涿州□□县高黎村高孝思。男石经寺出家僧善圆。奉为亡过父母特建石塔一坐。父讳□□男善圆。弟僧□陌生孝均。妻张氏。守守孝□□□□■〈罒幸〉子添□思鸠育之恩。每念劬劳之得上□先□（下泐）慈尊□界金灵同□（下泐）天庆元年二月。（拓本。）

　　○释迦定光二佛舍利塔记（天庆二年  僧慧材）

　　窃闻三千化宝。百亿雄尊。复往之迹以无垠。方便之门而莫限。应愿荣辞於天界。权仪降诞於王宫。孜孜而示倦龙庭。默默而优游凤苑。颦眉□返。严驾骖回。老病死苦。以因观法。报化身而是慕。奢华涕厌。午夜逾城。苦行石坚。六年修道。浴泥恒河。已赴菩提树。来断障降魔。既登於佛果。垂慈应请。乃转於法轮。始从鹿苑。终至鹤林。时经四十九年。教演一十二分。所应度者。皆以随宜方便度讫。其未度者。亦已与作得度因缘。顾此土之缘周。念地方之化益。於是就力士生地之内。诣坚固树林之间。足南首北。背东面西。以足枕肱。现四仪之究竟。收心住定。示八像之穷终。金口缄以绝言。玉毫掩而□彩。四生乏主。悲摧凡圣之心。三界无依。哀变乾坤之色。坚劳之寿。既已云亡。金刚之身。故亦是坏。阇维讫於宝树。舍利分以金罂。爰兴窣堵波。以利萨达缚。育王西出。□□八万四千。随帝东临。并造三十六所。於凝固之道体。虽□然不然。而转变之化身。亦法尔窅尔。是以□□之刹土咸建多□之塔。婆垂青荫而广大。施慧灯以遐延。凡以兴一供之因。定克千生之果。粤有□□□□重和十五年。陶冶甄铸塔一所。立十三檐。亘二百尺。往往夜晦。屡放红光。福常住以丰肥。祜上下而和睦。迩后展讨殿宇。津置堂廓。每嗟佛垅。闪於南■〈阝奥〉。大众佥议。欲称中央。即有惠行大德。潜资义仓。提点雲敷。共舍净资一千缗。其诸释侣。量力施钱。共四百千。用充功费。寻择良辰。亦得吉卦。坼至千檐。获定光佛舍利六百馀颗。至地宫内。获释迦佛舍利一千三百馀颗。再选定四月八日午时。依旧如法安葬。窃以慧材狼山冗学。龙苑庸夫。赧扣琐材。聊编盛事。伏愿三乘五性。承兹乃共舍羬轩。七趣十生。仗此乃同登犪驾。更愿陵迁谷变。懿范不凋。地久天长。徽猷永固云尔。《承德府志》五十。

　　（王氏《文萃》：“按铁舍利塔，在朝阳县南，辽时建灵感寺，重熙中，铸铁塔以藏佛舍利。后以定光佛舍利六百粒，释迦佛舍利一千三百馀粒，改藏塔下塔宫。今塔已无存，土人尝於其处掘土丈馀，见地宫一所，高八尺，广六尺五寸，八面相等，周遭嵌碑文、中有一碑，字大径二寸馀。云：‘惟大契丹国兴中府，重熙十五年丙戍岁十一月丁丑朔十六日壬辰起手铸，次年四月乙巳朔八日壬子午时葬释迦佛舍利记。’末载办塔主僧则觉华岛海雲寺业律沙门志全也。又有二片，为天庆二年讲经律论师慧林所撰，释迦定光二佛的身舍利塔记。文称重和十五年铸铁塔一所，考辽诸帝无纪元重和者，书写之■〈讠为〉，以重熙为重和耳。见《热河志》。觉华岛在今锦州府西南界，属辽之来州、元之瑞州，为今建昌县东南境。考《方舆纪要》：称觉华岛在宁远卫东南二十里，上有海雲、龙宫二寺。许亢宗《奉使芊程录》亦曰：第十八程自来州八十里至海雲寺，去海半里许，后有温泉池，望海中有一大岛，楼殿窣堵，上有龙宫寺，铸塔主僧志全，盖由海雲而徙居灵感者，故记末特志其初地也。慧材，热河志作慧林，恐误。”按钱大昕《辽史考异》：“天祚名延禧，乃追改重熙年号为重和。”非书写之■〈讠为〉也。）

　　○惠净石棺记（天庆二年）

　　大辽奉圣州般若院持念比丘尼惠净。俗年五十七。夏腊三十四。去天庆二年岁次壬辰二月壬子朔二十一日戊申丑时迁化记。（拓本。）

　　○白怀祐造幢记（天庆二年）

　　且夫诸佛所演大摠持教。皆有难思殊妙胜力。若能回善住七返之殃。能救六道先亡之苦者。唯我佛顶尊胜陁罗尼最为其一也。若有众生。刊在高幢。置於先垅。所荐冥福。讵可思惟。谁能如是。依教奉行。以我幢主实其人也。幢主讳怀祐。自昔武安君之忠臣。府君神功全盛之间。当其秦朝。家国安宁。时武安君宠用我府君。看如珍宝。自后垂荫。累代远所宗亲。所出名职高官。其数极多。难以具录。迨今盖承我先府君之福荫。王十后祀。犹有百家。社业不隳。嘉声有备。幢主乃府君后祀太原公之仲子也。为人纯善。心性平直。苦己利他。怀君子德。身为俗相。行契真宗。寿近三旬。经全一部。及金刚经行愿品。凡兴诵经法会之处。同道善友。尽来相命。执罄举经。所出言音。惊人动众。名振四方。誉彰一国也。粤有亡考讳继辛。守志安身。利他为务。妣刘氏。即涿州新城县金胜务彭城公之孟女也。孝敬贞柔。乡邻喜见。所生二男。考享年八十有五。去寿昌六■〈衤異〉。时届朱明。蓂七叶。终於是里。妣年八十有二。去寿昌三载仲春。蓂凋五叶。终於是里。祐乃思生以侍之。死以葬之。府君先茔居於卯位。后故乾统四年八月十九日。迁於壬地。其年九月地一日。具礼葬讫。迄今数载。忆念犹存。别加资存之诚。欲报先亡之德。遂命良工。造成名幢。上刊密语。於天庆二年七月十八日辛时建立。所愿先亡。有此胜因。与法群生。同登觉岸。（拓本。）

　　○先师遗行铭（天庆二年）

　　师能弘教。讲诵摩诃。英灵奇异。福德超过。自他两利。兼念弥它。顿悟□生。回□□可。（拓本。）

　　（按铭前记文已漫泐不能辨识。）

　　（铭文后列沙门衔名凡三行，另一行记：“维天庆二年岁次庚辰二月戊子朔二十七日巽时。”再后为《佛顶尊胜陀罗尼经》。）

　　○惠州李祜墓幢记（天庆三年  李忠益）

　　大辽惠州西城东厢。业农陇西李祜。伊人夙禀贞纯。生全淑善。心无改於岁寒。志恒存於忠孝。乾统九年九月二十一日。寝疾而倾逝。春秋六十五。偶妻李氏。所育三男。长男业经沙门僧元才。次男忠益。少男忠言。复生三女。长女谢哥。适彭城刘孝仙。次女胜哥。少女禅哥。天庆三年九月二十五日癸卯。迁葬於归化县寿山之阴。不雕不画。不庙不碑。不伤财。不劳力。唯立圣言幢一座。高一丈五尺。八隅一层。上覆下承。死日。业经沙门僧元才等所建也。命乡贡进士李忠益为记。既死。因书二四句偈赞云。其人既殁。风躅犹存。出言有则。尽孝堪论。勒名□□□□□□惟日崇善。庆流子孙。（《承德府志》四八。）

　　（按《府志》称：“幢存平泉州治北舍利辉栅栏营子喇嘛庙中。幢八面，俱镌字，半是梵书经语，不能识，惟汉字数行尚可辨。辽惠州属今建昌县境，幢称李祜迁葬於归化县寿山之阴。考归化隶辽大定府，属今平泉州地，则李祜应是归化人。其曰惠州李祜者，就其业农侨地而指之耳，”）

　　○丁文逳墓志铭（并序  天庆三年  韩昉）

　　丁姜一姓也。自齐太公子吕伋嗣而薨。谥之曰丁。其后子孙因而氏焉。入皇朝。有为相国兼侍中讳揆者。於公为高祖也。曾王父讳元恪。兼中书令判三司。王父讳永说。染院副使。考讳从备。辅国大将军检校太师致仕。辅国太师生四子。公季子也。妣夫人宗氏。公少倜傥。姿貌魁伟。尤为辅国公夫人所锺爱。终食之间。未曾去於左右。尝曰。从师学问。必苦役吾儿思虑尔。遂不使读书为事。然出入义方。亦无不逮。年始十五。由荫补内供奉班祇候。公生於大家。动足快意。视冠带拘束。颇非其好。因退居乡里。燕适自纵。周给乐施。不治财计。二十年间。钜产殆尽。家虽不足。常怡怡然。有则辄散。终无以歉为虑。一日忽曰。余年垂四十。强力就列。乃丈夫之事也。故复诣朝廷。得齿旧缀。旋出为景州龙池冶监。其冶铁货岁出数不供课。比来为殿罚者殆且十数人。皆谓公其性疏放。记能庀於是耶。身族为累。其兆於此。公泊至。督役勉工。亲时铸链。所收倍於常绩。复更征商榷酒等务。烦剧皆办。所莅称最。人复目公之为固未易知也。天庆二年冬。授左卫率府率潞县商麴铁都监。无何。越明年五月十一日。遘疾。卒於官所。享年五十。公宇量弘裕。厚於族旧。或施之千金。未曾责一介之报。其性豁达多此类。於荣辱间。未曾有陨获充诎之异。又内刚外和。不好上人。亦无所畏惮。临於事则材术有馀。终不见尽於难大者。惜哉。公讳文逳。字则未闻。兄□兄曰文遘。大理评事。燕京都麴院都监。曰文远。左班殿直阁门祇候。曰文逸。内供奉班祇候。皆先公而卒。其配韩氏。故枢密使守司空兼中书令讳绍雍之孙也。子男二人。曰元孙。曰洪洪。韩氏之出也。幼而好学。言动有成人之风。不幸亦先公二岁而逝。女一人。即昉之妻也。夫人以其年八月十二日葬公於宛平县仁寿乡陈王里。袝先茔之左。礼也。铭曰。不疚於义。不泥於利。人鲜克行。公以为易。厥初於事。若不能莅。亦既使烦。罔不用治。之材之美。自天所畀。寿考不永。夫谁之遗。天胡然哉。与夺斯异。刊石勒铭。纳此泉■〈土遂〉。（拓本。）

　　（按此志系一九五八年由北京西郊百万庄出土。志文前题“皇辽故太子左术率府银青崇禄大夫检校右散骑裳侍潞县商麴铁都监云骑尉丁公墓志铭并序”四十字。又“子壻承奉郎守右拾遗权史馆修撰应奉门下文字赐绯鱼袋骁骑尉韩昉撰”三十字。志盖周刻十二辰像。）

　　○张世卿为先妣建幢记（天庆三年）

　　大辽国燕京涿州固安县归仁乡南阳里张世卿。奉为先妣特建佛顶尊胜陁罗尼幢。天庆三年十月一日建。（民国《固安县志》四。）

　　○谏治乙辛党书（耶律石柳）

　　臣前为奸臣所陷。斥窜边郡。幸蒙召用。不敢隐默。恩赏明则贤者劝。刑罚当则奸人消。二者既举。天下不劳而治。臣见耶律乙辛。身出寒微。位居枢要。窃权肆恶。不胜名状。蔽先帝之明。诬陷顺圣。构害忠谠。败国罔上。自古所无。赖庙社之休。陛下获纂成业。积年之冤。一旦洗雪。政陛下英断。克成孝道之秋。如萧得里特。实乙辛之党。耶律合鲁。亦不为早辨。赖陛下之明。遂正其事。臣见陛下多疑。故有司顾望。不切推问。乙辛在先帝朝。权宠无比。先帝若以顺考为实。则乙辛为功臣。陛下岂得立耶。先帝黜逐劈后。诏陛下在左右。是亦悔前非也。陛下讵可忘父仇不报。宽逆党不诛。今灵骨未获。而求之不切。传曰。圣人之德。无加於孝。昔唐德宗因乱失母。思慕悲伤。孝道益著。周公诛飞廉恶来。天下大悦。今逆党未除。大冤不报。上无以慰顺考之灵。下无以释天下之愤。怨气上结。水旱为沴。臣愿陛下下明诏。求顺考之瘗所。尽收逆党。以正邦宪。快四方忠义之心。昭国家赏罚之用。然后致治之道。可得而举矣。谨别录顺圣升遐及乙辛等事。昧死以闻。（《辽史》九九本传。）

　　○史洵直墓志铭（天庆四年）

　　文行言政。士之善也。摽於鲁语。富贵寿康。人之福也。载在周书。有一於兹。犹为美矣。兼而备者。果何人哉。故左谏议史公得之矣。公讳洵直。字知命。儒州缙山人也。世为右族。高祖继隆。尝为本郡刺史。曾祖旻。祖延赞。父翊。肥遯不仕。母曰战氏。追赠至洛阳郡太君。昆弟八入。公处其长。锺岳渎之粹。禀奎昂之灵。爰自幼学。卓立不群。文章敏巧。出于自然。甫及弱冠。声华籍甚。清宁八年。登进士第。释褐授著佐。寻差充西京管内都商税判官。迩后复历一十八任。官至左谏议大夫。致仁。乾统四年五月二十四日午时。获疾右胁而逝。终於昌平县之私第。春秋八十三。其年九月五日。权窆於县东之别墅。公立身行道。尽善尽美。难具纪述。至於聪睿俭固。仁信刚毅。以忠贞奉上。以严明御下。居职则吏畏民爱。齐家则妻贤子孝。甘贫守道。拙於谋进。内典医方。音律。星纬。书数。射御无不精妙。轻财好施。疾恶敬善。孝事继母弘农郡太郡杨氏。以禄荣养。三纪如一。而又赋性寡寐。退食之馀。安坐静室。则唯群籍拥榻而已。娶安州防御使邢英女。即吏部尚书邢古之妹也。在室有淑善之名。既笄适公。质性仁和。德履纯厚敬爱。内外姻族。咸致雍睦。人虽顺忤。喜怒不形於色。首饰无珠玉之美。大安元年封河间县君。十年秋七月十有二日。婴疾而逝。享寿六十二。乾统元年冬。遇恩追赠郡号。生三子。孟曰琛。故御容殿祗候。仲曰观音奴。蚤亡。季曰镒。举进士。女一。适将作少监牛温教。孙男三。长曰天倪。西头供奉官。前三河县商麴铁都监。次曰天刚。举进士。次曰禄孙。出家。法名行敷。礼西京石佛院诠正大师。孤子镒。其未窀穸。若负芒刺。以天庆四年岁次甲午。六月甲辰朔二十三日丙寅乙时。迁葬於昌平县仁和乡东道里。以河间郡君邢氏袝焉。礼也。铭曰。

　　爰自幼龄。卓荦敏慧。赋性不群。多才多艺。孝敬二亲。友爱诸弟。奉国亡家。高名孰继。为政公方。不畏权势。庇善禁奸。兴利除弊。清白自持。终始无替。未尝越思。为子孙计。寿逾三限。聪明审谛。视死如归。右胁而逝。河间县君。昔为淑俪。内助成家。先公去世。灵骨英魂。茔此袝瘗。千万斯年。时飨其祭。（拓本）

　　（按此志系一九五六年昌平县西城墙下出土。）

　　（志前题：“大辽故谏议大夫开国子食邑五百户赐金鱼袋致仕史公墓志铭”二十七字。末署：“河南宫士永刻书。”七字。无志盖。）

　　○密遣人至雄州投蜡丸书（天庆五年  李良嗣）

　　天庆五年三月二日。（许本作四日。）辽国光禄卿李良嗣。谨对天日斋沐裁书拜上安抚太师足下。良嗣族本汉人。素居燕京霍阴。自远祖以来。悉登仕路。虽披裘食禄。不绝如线。然未尝少忘尧风。欲褫左衽。而莫遂其志。比者国君嗣位以来。排斥忠良。引用群小。女真侵陵。官兵奔北。盗贼蜂起。攻陷州县。边报日闻。民罹涂炭。宗社倾危。指日可待。迩又天祚下诏。亲征女真。军民闻之。无不惶骇。揣其军情。无有斗志。良嗣虽愚戆无知。度其事势。辽国必亡。良嗣日夜筹思。偷生无地。因省易击有云。见几而作。不俟终日。语不云乎。危邦不入。乱邦不居。良嗣久服先王之教。敢佩斯言。欲举家贪生。南归圣域。得服汉家衣裳。以酬素志。伏望察良嗣忱诚。不忘悯恤辙鱼。代奏朝廷。速俾向化。倘蒙睿旨。允其愚恳。预叱会期。俯伏前去。不胜万幸。（《北盟会编》一引《封氏编年》。）

　　○宋延庆殿奏（天庆五年  李良嗣）

　　臣国主天祚皇帝。耽酒嗜音。禽色俱荒。斥逐忠良。任用群小。远近生灵。悉被苛政。比年以来。有女真阿骨打者。知天祚失德。用兵累年。攻陷州县。加之溃卒。寻为内患。万民罹苦。辽国必亡。愿陛下念旧民遭涂炭之苦。复中国往昔之疆。代天谴责。以顺伐逆。王师一出。必壶浆来迎。愿陛下速行薄伐。脱或后时。恐为女真得志。盖先动则制人。后动则制於人。（《北盟会编》一引《封氏编年》。）

　　○与李处温使为辽内应书（李良嗣）

　　窃以天厌契丹。自取颠覆。兵连祸结。弥历岁时。旧君未还。新主孤立。扰攘之馀。仰维劳止。不审迩辰。台用何似。伏维养（养，许本作眷。）聚。上下均福。顷年台旆自中朝使还。植与奭相迎於良乡之驿舍。具道朝廷礼乐文物之盛。痛愤北戎腥膻残酷之弊。至扼腕太息。既又执手於中京景昌门外之邸中。极言戎狄所以将亡之状。议既决。乃使不肖先归朝。乞收复幽蓟故地。汩汩许时。未克厥志。上方稽天之数。（数，许本作讨。）察时之变。至於今日。然后不肖言行而计从。阁下闻之。必已大喜。自古戎狄之兴。未有若女真如此之速。辽东辽西。已为奄有。前年取上京。今年（至至，许本作取。）中京。遂破雲中。如摧枯拉朽。所在肝脑涂地。腥闻於天。出西良民。所遭如此。岂不痛心疾首耶。尚虑女真乘已胜之势。下居庸之孤城。为之奈何。我燕之人。必引领南下。已有来苏之望。上欲拯民於水火。乃遣太师楚国公领重兵百万。将次於境上。伐罪吊民。霈如时雨。已号令八路帅。以至於小校。毋得荼毒良民。应天意。顺人心。扩幽蓟。安生聚。此其大略也。如或昏迷不恭。邦有常宪。燕地褊狭。幅员不过数百里。已患女真之侵疆。且虑旧君之复至。军兵日益困。赋役日益重。此正契丹运尽天亡之时也。虽有智者。何以为谋。契丹五京。已亡者四。区区弱燕。岂能孤立。阁下与诸庙堂大臣。岂不共知耶。善为契丹之计者。莫若劝诱新君。以全燕之地来献於朝廷。以安元元。以保骨肉。策之上也。如新君执迷。及左右用事之人。不明於祸福。（许本下有请字。）阁下密结豪杰。拘囚首虏。壶浆箪食。开门迎降。使阁下世享富贵。长守全燕。以伸前日之志。策之次也。阁下父子有志於此。适丁斯时。千载一逢。莫如今日。时哉时哉。不可失也。已奉敕旨。如以其旧官来降者。即以旧官处之。功高者别加厚赏。以次者。事毕日任便复业。恐阁下欲知之。毋或迁延。自速倾覆。祸福逆顺。指日可待。顒候来报。以尉我思。（《北盟会编》八。）

　　（李良嗣即马植，文内称“植”者，即良嗣以己名自称。）

　　○与李奭刘范马柔吉等书（李良嗣）

　　顷年沥酒於北极庙中。以归朝灭虏为誓。倏忽十年。未即如愿。今幸朝廷遣大臣。领兵百万。将次於近境。足下速集义士。开门迎降。如能拘执虏酋。可以变祸为福。虏中五京。已陷四京矣。如能完我全燕人以归中国。则是足下阴德。与时无穷。可以坐享富贵矣。勉旃勉旃。人回希来谕。（《北盟会编》八。）

　　○上京

　　建国旧碑明月（明月，袁许二本并作胡日。）暗。兴王故地野风乾。回头笑向（袁许二本作谓。）王公子。骑马随京上五鉴。（《会编》引《燕雲奉使录》。）

　　（《辽史圣宗纪》：开泰元年十二月，迁景宗及宣献皇后石像于上京五鉴殿。《道宗纪》：“大安二年九月，谒二仪五鉴二殿”。《地理志》：“上京起三大殿：开皇、安德、五鉴。”缪氏据《北盟会编》引《燕雲奉使录》作玉鉴，误。）

　　○上京回书（李良嗣）

　　隔於素昧。未相致於礼容。酌以权宜。在交驰於使传。共计成於大事。盍备露於信华。（《燕雲奉使录》。）

　　○绝句（李良嗣）

　　朔风吹雪下鸡山。（鸡山，袁徐两本《三朝北盟会编》十一引《茅斋自叙》同，缪氏引作燕山。）烛暗穹庐夜色寒。闻道燕然好消息。晓来驿骑报平安。（《茅斋自叙》。）

　　○和良嗣（马扩）

　　未见燕铭勒故山。耳闻殊议骨毛寒。愿君共事烹身语。易取皇家万世安。（《茅斋自叙》。）

　　○白带山石经寺故□上人坟塔记（天庆五年）

　　伏闻张□至圣兴□混而全差。泉出■〈山昆〉峰。源流会之□□故得徒分性相。教布有宣。妙尽玄极。焉能知者。师讳志瑕。即易州涞水县娄村人也。俗姓何氏。□年落髮。丱岁求道。礼石经寺□□□□□□派上人为师。去咸雍八年。遇恩得度。尔后栖心论要。在意经宗。融贯大乘。高通□相者约我师也。顺万物灭勇□□息诸方辨器之缘。□□代之□非□千古□规札春秋六十有四。法师至天庆四年夏五月二日。寝於夜半。平向旧□门人善□等。哀师沦逝。痛■〈扌嶲〉法□。至於同分烬残。颇多灵异。内得顶骨灰兼馀骨尽成钩针。寺众□伏□俗俱骇。日实□后设□□唐捐故略云尔。（拓本。）

　　○诣汉军行营宣谕（天庆五年  韩汝诲）

　　将士离家。暴露日久。风霜之冻。诚可邻悯。今女真远遁。不可深入。并令放还。（《契丹国志》十。）

　　○告太祖庙文（天庆五年  耶律章奴）

　　我大辽基业。由太祖百战而成。今天下土崩。窃见兴宗皇帝孙魏国王淳。道德隆厚。能理世安民。臣等欲立以主社稷。会淳适好草甸。大事未遂。迩来天祚惟耽乐是从。不恤万几。强敌肆侮。师徒败绩。加以盗贼蜂起。邦国危於累卵。臣等忝顶族属。世蒙恩渥。上欲安九庙之灵。下欲救万民之命。乃有此举。实出至诚。冀累圣垂祐。（《辽史》一○○本传。）

　　○东京致高丽牒（天庆五年）

　　昨奉敕旨。高丽所遣生辰、横宣、落起伏三谢使。近缘边境多故。未得入界。已令还国。（《高丽史》十四。）

　　○忏悔正慧大师遗行记（天庆六年）

　　噫。自古前贤。凡有德者。过世已后。盖采贞珉。造於幢塔。置在先垅上□□佛顶尊胜陀罗尼。用荐去灵幽冥之福祐。及标遗行。以授后人。或子或孙。逐禩依时。具体备於珍馔。何□召祐今人求□久降赴然后被读斯文。足知我先人所附。名品高位。万代仍存。而为眼□如兹。今□立之道□□奉行以我建塔之主沙门善隐。及回□门资讲经论前都总□□□沙门善仙。及张□豪民□□□□□师贡士衡李智祥□张七郎等。可以顺天子之高怀。契如来之圣意者。实其人也。□以有生天本师。大师者。俗姓齐氏。本永清县求□里齐公之季男也。自为幼童。天分灵异。不为髻髮。尔后厌居俗室。志乐空门。出家礼燕京天王寺三藏为师。遇恩受具。以后四□□□□未及行□□□律论回出人间。大传於世。自后回礼永泰寺□守司徒疏主大师为师。□试经受具。受宣十□□京为三学经主。因此宣赐到紫衣。未久之间。奉敕为燕京□□僧录。可谓人天眼目。昏夜慈灯。为三界之遵师。佈八方之化主。普设义坛。所度之众。数过□百馀万。遍济贫人。约二十馀亿□□□两朝忏主。二帝仁师。名震四方。德彰八表。所至之处。自然而有香花灯烛。音乐螺钹。上妙供养。每不求而至。我师享年七十有五。犹居圣水岩静止。是岁科三日。因有请命。放□所□于本村云□天庆六年正月二十六日。忽於禅室内。现霞光七道。大师自见天帝释并诸圣众。同共来迎。是□夜更。乃顺世无常。缘终示□。此际地踊愁雲。天垂惨雾。呜乎哀哉。三界无依。四生何托。痛法山而倾倒。念法海以枯竭，可怜智炬潜辉。禅灯泯照。於是辽国七众。凡但闻者。皆如丧考。至后二月二十八日。备茶毗之则。广积香檀幡盖。殡送之众。数过百万。当期天降五色祥雲。地踊四色莲花。未及火灭。舍利盈空。众皆收供。大师灵骨。分於七处。各兴妙塔。迨今数月。忆念犹存。别加荐葬之诚。用报先师之德。特命良工。造成石塔壹坐。上下十五层。高伭二十尺。去张坊院内乾位。於天庆六年四月二十七日丙时。具礼掩建是塔。如天上化来。似地中踊出。士众有愿。准定年年三月三日。同备上妙供养供塔。纵地久天长。犹增光於遗行。任陵迁谷变。永不泯於芳名者哉。（拓本。）

　　按拓本文前有“燕京永泰寺崇录大夫检校太尉傅菩萨戒懺悔正慧大师遗行造塔记”一行。

　　○为亡过父母建塔记（天庆六年）

　　大辽燕京涿州范杨县西北乡南郑人也。王孝言奉为亡过父母特建尊陁罗尼塔一座。父讳义恒。论经比丘□□独树村寺可召为师。次男僧儒。礼讼经比丘。天庆六年八月十一日乾时建。（拓本。）

　　（范杨即范阳。讼经即诵经。乡村间常见错别字。墓志写作墓至，亦属此类。）

　　○灵感寺释迦佛舍利塔碑铭（并序  天庆六年  张嗣初）

　　夫塔古无有也。本出浮屠氏。自佛教东被始有之。是谓佛庙。盖闻不迁者性也。恒动者情也。缘情而能有者生也。生不可常。必至於灭。灭不可已。复转於生。于此流转中。能解生死之缚。而得不生不灭者。唯释迦而已。故超然特立於群圣之上。可谓天人师者也。然大耄既至。终显有为。故金身示灭。当此之际。六种震动。如须弥倾摧。使诸天无所依也。呜呼。去圣镇远。灵迹不灭。故所有舍利。为八国以宝塔分葬之。其数凡八万四千。尔后历载弥久。愦废者甚众。人心特恐亡坠。益复兴起之。或发诸宝函。或擘以玉粒。或葺其旧制。或创以新作。故塔庙之多。迹于是也。虽殚其筋力。尝不为劳。然竭以资财。亦不为费。至若累宝檐络珠网。接雲汉而起。尝不为高。并闾阎夷井灶有郛郭之半。亦不为广。其人心勤厚有如此者。皇朝定天下以武。守天下以文。太平既久。而人心向善。故此教所以盛弘。凡民间建立佛寺。靡弗如意。今此塔自太平九年。柳城人梁氏之所建也。氏兄弟二人。长曰守奇。夙植善根。次曰道邻。素弘愿力。自童子时。已有聚沙之戏。后果志於出家。既受具已。大通宗乘。先隐於龙岫之一兰若。后为城中人请居此寺。一日钵中忽出异光。不散者久之。既而乃得舍利二粒。玉彩晶灿。不可正视。人争传戴之。由此乃舍衣盂。特兴塔像。复求化宫长暨贵戚。并豪族之家。各助以金帛车服。或诸珍玩。计获数百万钱。共为成办之。于是火其砖。广若山积。募其工。翕如雲合。负土于阶者。若蚁之累垤。汲泥于檐者。如燕之巢房。凡一十三级。通百有馀尺。珠函之灵瑞。以在乎其中。观夫有金撑以锐其上。有广陛以丰其下。岂徒然哉。我所贵踊出三界。而为解脱之场也。有千岁灯。以然于内。有面■〈钅柬〉镜。以悬于外。亦岂徒然哉。我所贵遍照十方。而破黑暗之狱也。且如风鸣宝铎。尽宣妙法音。蚁践崇阶。亦成无上道。故一尘所沾。一影所覆。其利乐信不虚矣。噫。彼土木穹窿而崔巍者。勿谓我小。我小有可观。彼金碧有灿烂而陆离者。勿谓我俭。我俭能中礼。愚弗克备述。徒止於此焉。复常有光数见。或五色气以覆之。曰上闻之。以精诚有感。故灵应必通。乃敕其寺曰灵感。至大安中。有光师之弟子通教师。赐紫沙门。思整重修以润色之。二先师者。盖愚之祖母。故河南太君之伯父也。塔初成日。我先人尝欲亲志之而不意早没。故弗克逮言。今通教师素与我先人有甥舅之爱。每一见。必以此事为托。师既诱我以先人之志。能勿继之。我复感师念先师之德。可弗述之。此者盖予为其肯构也。故不敢让。乃强为记云。其颂曰。

　　既生必灭。唯性不迁。不生不灭。唯佛能然。金身虽往。灵迹可传。舍利所至。塔庙兴焉。在昔所建。八万四千。益远益敬。至於无边。凡厥愿力。非小因缘。有僧梁氏。获此舍利。千佛共与。一日自至。钵中有光。玉粒者二。苟非精诚。格兹灵瑞。乃舍衣盂。愿作佛事。以清净心。置琉璃器。藏此塔中。以福万世。后有门人。以增以新。长令净白。不生埃尘。叙我以旧。託我以文。乃强为述。肯吾先君。天庆六年岁次丙申八月壬戍朔甲戍十三日丙寅时建。（《承德府志》二十。）

　　（《承德府志》廿引《热河志》：“案灵感寺在三座塔城内，土人耕地得辽碑一，为灵感寺释迦佛舍利塔铭，辽天庆六年丙申，新授尚书都官员外郎辽西路钱帛判官张嗣初字阙二字撰文，和龙僧悟照字育物书丹。碑称寺为太平九年僧守奇道邻所建，作塔十三级，以贮舍利。大安中，僧通教重修，碑中凡光字皆不全书，盖避辽太宗讳也。又土人尝掘地丈馀，见地宫一所，周遭嵌列碑文，中有《释迦定光二佛的身舍利塔记》，辽天庆二年讲经律论师慧材撰。盖辽时藏佛舍利於此。今废。”）

　　○张世卿墓志铭（并序  天庆六年  郑皓）

　　夫人生两仪之间。禀五行之气。清和则挺英俊。浑浊则产凶顽。明公殿直。锺五行之秀王者哉。不然。何以心地坦夷。明白豁然若万顷之陂。积雪盈尺而皓方中矣。其能慕道崇儒。敬佛睦族。悟是知非。徇义忘利。不畏豪强。不侮寡弱。天下之善道。尽企而行。岂非一代君子乎。大安中。民穀不登。饿□死者众。诏行郡国开发仓廪以赈恤之。公进粟二千五百斛。以助□用。皇上喜其忠赤。特授右班殿直。累覃至银青崇禄大夫检校国子祭酒。兼监察御史雲骑尉。特於郡北方百步。以金募膏腴幅员三顷。尽植异花百馀品。迨四万窠。引水灌溉。繁茂殊绝。中敞大小二亭。北置道院。佛殿僧舍大备。东有别位。层楼巨堂。前后东西廓具焉。以待四方宾客栖息之所。随位次第。己碣於亭左。此不具序。每年四月二十九日天祚皇帝天兴节。虔请内外诸僧尼男女邑众於园内建道场一画夜。具香花美馔。供养斋设。以报上方覆露之恩。特造琉璃瓶五百只。自春洎秋。系日采花。持送诸寺。致供周年。延僧一万人。及设粥济贫。积十数载矣。诵法花经一十万部。读诵金光明经二千部。於道院长开此经及菩萨戒讲。建大院一所。州西碑塔一坐。高数百尺。雕镂金刚梵行佛顶高王常清净灵枢赤松子中诫经□□人福寿论诸杂陁罗尼。举常印施及设诸药。自馀小善。不可卒言。公讳世卿。字虚白。源派之出於先考旧志。弟兄六人。馀皆先逝。友恭之行。家无异财。有男一人。恭谦。曾隶北枢密院。敕留承应。妻刘氏。女三人。并适於豪族。孟曰杨师民。仲曰郑甫。季曰刘奉珪。孙男二人。长曰伸。妻耶律氏。次曰三庆。孙女四人。重孙女二人。并幼未嫁。天庆六年丙申岁闰正月四日遘疾而终。享年七十有四。遵令依西天荼毗礼。毕。得头骨与舌。宛然不灰。盖一生积善之感也。是岁四月甲子朔十日癸酉甲时。葬於兴福七□二山之阳。附於先茔。礼也。公曾託后事。亲为书撰。皓忝顶花姻。诚难牢让。强为铭曰。生禀到诚。殁有大横。垂百千载。子孙安荣。（拓本。）

　　（志文前题“大辽师化州故殿直张公墓志铭并序”一行，“前燕京□□□□中散大夫守鸿胪少卿开国子郑皓撰”一行。志文云：“大安中，民穀不登，诏行郡国开发仓廪以赈恤之。公进粟二千五百斛。以助国用。皇上喜其忠赤，特授右班殿直。”按《道宗纪》：大安二年、三年，在上京、中京、南京等地，屡次发粟赈贫民。三年四月“立入粟补官法”。张世卿入粟授官，史志正合。《志文》称世卿植花献佛，又於天祚生辰建道场，延僧诵经，施粥舍药。具见当日社会一侧面。至於契丹汉人通婚、世俗送终火化，皆当时直接记录，弥足珍也。）

　　○来远城致高丽牒（天庆七年）

　　昨为生女真及东渤海背乱。致不广收得田禾。官司虽有见在穀粟。所有正军外。平闲民户。阙少粮储。权时掇借米货五万石。赡济民户。比候来秋。却具元借米货硕<豆斗>还充。必不阙少。（《高丽史》十四。）

　　○耶律宁等致高丽宁德镇牒（天庆七年）

　　女真背乱。并东京渤海。续有背叛。道路不通。统军部内。田禾未收。米穀踊贵。致有贫塞人等。为高丽国邻近住坐。已曾借粮。推进不行掇借。为此部内人民。赴里面州城。趁逐迷粟。去此至回来。为相和事。在此州并地分交付去讫。仰行交受已后。准宣命施行。（《高丽史》十四。）

　　○白带山雲居寺舍利石匣铭记（天庆七年）

　　大辽燕京涿州范阳县白带山云居寺。此石匣内有银净瓶一个。内有释迦佛舍利八粒，颗如粟。白如雪。石香炉一个。黄香八两。檀香四两。永为供养。愿益四生。俱登觉道。

　　时天庆七年三月一日戍时葬。比丘志兴。比丘法聪。比丘善锐。（拓本。）

　　○郑士安遗行铭记（天庆八年）

　　夫洪波东注。难闻返浪之声。白日西沉。莫睹迫天之势。前左都押衙郑公讳士安。即范阳酒务使之长子也。父讳澄。母李氏。公以豪户永泰军衙职。祖候可。历任更君。每承温顾。常年奉南宋国信。被充客司书表。从随八次入汴。其於文字往返施礼。谓可知凭。非神明无以知其节。非信实无以成其用。至左都押衙出职。约家清俭。守志安怀。公子之妇。娶而奉礼。曾无再视。即公之正德也。寿筭七十有一。至天庆八年九月二十五日。因染小疾。自知终限。无以药饵。服以常食。话坐而卒。公生七子。谨请良匠克石为记。维天庆八年岁次戊戌十一月二十二日异时。与妻孟氏合袝固之。男四人。长幹。次铎。次鉴。次锐。女三人。长任郎妇。次马郎妇。次故尼圆融。男妇四人。长刘氏。次王氏。次游氏。次刘氏。孙四人。长宗闵。次善补。次善聪。次善贵。孙女一。妙迎。长孙妇刘氏。重孙女一。药香。重孙子一。重孙。（拓本。）

　　（志文前原题：“大辽国燕京涿州前左都押衙郑公实录铭记”十八字，无撰人。郑士安补充客司书表，曾随使入汴八次。固当时南北交往中之幹练人才也。）

　　○涿州涿鹿山雲居寺续秘藏石经塔记（天庆八年  沙门志  才）

　　古之碑者。用木为之。乃葬祭飨聘之际。所植一大木。而字从石者。取其坚而久也。后人铭功其上。不忍去之。自秦汉已降。生而有功德政事者。亦碑之。欲图不朽。易之以石。虽失其本。从来所尚。不可废焉。噫。秦焚书后。圣人经典。多刻贞石。亦类碑而已矣。且浮图经教。来自西国。梵文贝叶。此译华言。尽书竹帛。或邪见而毁灭。或瀑水而漂溺。或兵火而焚热。或时久而蠹烂。孰更印度求请与。由是教坏理隐。行亡果丧。群生蠢蠢。尽陷苦途。实可悲夫。有隋沙门静琬。深虑此事。厉志发愿。於大业年中。至涿鹿山。以大藏经刻於贞珉。藏诸山窦。大愿不终而掩化。门人道公仪公暹公法公。师资相踵。五代造经。亦未满师愿。至大辽留公法师。奏闻圣宗皇帝。赐普度坛利钱。续而又造。次兴宗皇帝赐钱又造。相国杨公遵勖。梁公颖。奏闻道宗皇帝。赐钱造经四十七帙。通前上石。共计一百八十七帙。已厝东峰七石室内。见今大藏仍未及半。有故上人通理大师。缁林秀出。名实俱高。教风一扇。草偃八宏。其馀德业。具载宝峰本寺遗行碑中。师因游兹山。寓宿其寺。嘅石经未圆。有续造之念。兴无缘慈。为不请友。至大安九年正月一日。遂於兹寺开放戒坛。仕庶道俗。入山受戒。巨以数知海会之众。孰敢评之。师之化缘。实亦次之。方尽暮春。始得终罢。所获施钱。乃万馀镪。付门人见右街僧录通慧圆照大师善定。校勘刻石。石类印板。背面俱用。镌经两纸。至大安十年。钱已费尽。功且权止。碑四千八百片。经四十四帙。题名目录。具列如左。未知后代。谁更继之。又有门人讲经沙门善锐。念先师遗风。不能续扇。碑经未藏。或有残坏。遂与定师共议募功。至天庆七年。於寺内西南隅。穿地为穴。道示皇帝所办石经大碑一百八十片。通理大师所办石经小碑四千八十片。皆藏瘗地穴之内。上筑台砌砙建石塔一坐。刻文标记。知经所在。昔苏州重玄寺。法华院。石辟经请白乐天撰碑。有水火不能烧漂。风日不能摇消等文。乃国手大才。今命余作记。合抱惭阁笔。奈是善缘。勉而直书。通理大师所办石经小碑四千八十片经四十四帙。大佛顶如来密因修证了义诸菩萨万行首楞严经十卷。诗。（一帙）菩萨地持经十卷。贤，（一帙）菩萨善戒经九卷。净业障经一卷。克。（一帙）优婆塞戒经七卷。梵网经二卷。受十□戒经一卷。念。（一帙）菩萨璎珞本业经二卷。佛藏经四卷。菩萨善戒经一卷。作（一帙）菩萨内戒经一卷。优□塞五戒威仪经一卷。大乘三聚忏悔经一卷。菩萨五法忏悔文一卷。菩萨藏经一卷。三曼陁颰陁罗菩萨经一卷。菩萨受斋经一卷。舍利佛悔过经一卷。文殊悔过经一卷。法律三昧经一卷。十善业道经一卷。圣。（一帙）大智度论一百卷。十帙。德。建。名。立。形。端。表。正。空。谷。十地经论十二卷。传。（一帙）弥勒菩萨所问经论五卷。大乘宝积经论四卷。宝髻菩萨四法经论一卷。声。（一帙）。佛地经论七卷。金刚般若论二卷。虚。（一帙）金刚般若波罗密经破取著不坏假名论二卷。文殊师利菩萨问菩萨经提经二卷。堂。（一帙）胜思惟梵天所问经论四卷。涅盘论一卷。涅盘经本有今无偈论一卷。遗教经论一卷。三具足经论一卷。无量寿经论一卷。转法轮经论一卷。習。（一帙）瑜珈师地论一百卷。十帙。听。祸。因。恶。积。福。缘。善。庆。尺。显扬圣教论二十卷。壁。非。（二帙）瑜珈师地论释一卷。显扬圣教论颂一卷。王法正理论一卷。大乘阿毗达磨集论七卷。宝。（一帙）大乘阿毗达磨杂集论十六卷。中论四卷。寸。阴。（一帙）般若灯论释十五卷。十二门论一卷。十八空论一卷。百论二卷。广百论本一卷。是。竞，（二帙）大乘广百释论十卷。资。（一帙）成唯识论十卷。尽。（一帙）大丈夫论二卷。入大乘论二卷。大乘掌珍论二卷。大乘五蕴论一卷。大乘广五蕴论一卷。大乘起信论一卷。宝行王正论一卷。命。（一帙）摩诃衍论十卷。宁（一帙）大乘本生心地观经八卷。壁。（一帙）大乘理趣六波罗密经十卷。杜。（一帙）道宗皇帝所办石经大碑一百八十片。十住断结经碑五片。花手经碑二十五片。佛名经碑二十片。大威德陁罗尼经碑二十八片。摩诃摩耶经碑一片。菩萨璎珞经碑一十一片。大法炬陁罗尼经碑三十片。五千五百佛名经碑一十三片。不空羂索神变真言经碑七片。贤劫经碑一十八片。入法界体经碑一片。须真太子经碑一片。佛说德护长者经碑二片。超日明三昧经碑五片。佛说浴像功德经碑一片。未曾有因缘经碑二片。不思议功德诺佛所护念经碑三片。佛说成具光明定意经碑一片。佛说妙法决定业障经碑一片。佛说宝网经碑一片。过去庄严劫千佛名经碑一片。未来星宿劫千佛名经碑一片。见在贤劫千佛名经碑二片。天庆八年戊戌朔五月戊午十七日戊戌甲寅时建。

　　（记文载石经镌造甚详。自佛经传入中国，历代抄写流传，抄经视为功德。唐人写经尤盛行，辽沿唐风，崇佛写经，道宗御书《华严经五颂》，可称代表。最近，山西应县辽木塔中发现一批辽人写经，其中《成唯识论》，书於黄麻纸，字体古朴刚劲，尚沿唐人写以黄纸略以铅栏之遗风。辽代刻经，亦有出土。此项石经，於一九五四年四月中国佛教协会为纪念释迦牟尼涅盘二千五百周年，曾拓印已掘出诸经，并发掘尚未出土部分，次年八月，掘出道宗石经及通理大师石经全部，由佛协以中国佛教史迹公怖於世人。文内避明字，以分朗代分明。）

　　○永乐村感应舍利石塔记（天庆十年）

　　舍利者。如来之身骨也。若真实证性。安有乎形骸。或方便化生。示留乎身骨。过去诸佛。例皆如是。我释迦牟尼。示见灭度。遗留舍利育王建塔。以福人天。真身力持令三宝住世者。乃舍利功德神用而已矣。夫尔后戒坛讲说。读诵焚香。礼供书写。曾获舍利。或降净地。或落瓶盘。或联笔锋。或流口内。或雕木像。依法阇维。亦获舍利。此感应所致。记传备载。至於今代。往往有之。或诸佛之诱化。或人心之出生。不可得知。如此殊胜。孰敢思议者。与永乐村嬴钹邑靳信等。宿怀善种。同奉佛乘。於大安三年二月望日。建圆寂道场三画夜。以草为骨。纸为肉。彩为肤。造释迦涅盘卧像一躯。具仪茶毗。火灭后。获舍利十馀粒。寻欲起塔。奈外缘未备。至大安六年。当村念佛邑众张辛等。於本村僧院建砖塔一座。三层。高五丈馀。葬讫舍利。后辈螺钹邑众韩师严等。欲继前风。以垂后善。天庆九年二月十五日。亦兴圆寂道场七画夜。依前造像。至二十一日。亦具仪茶毗。火及之处。以取净羖血。於烟焰中。见於□□举众皆睹。灰烬内又获舍利五十馀粒。奇哉。众生之心。与佛心不隔。如来之体。与万物无殊。村众人郦祥。张善。石世永。董师言。张从让。郦文常等。买石请匠。亦於本村僧院建石塔一坐。八角。十三层。高二丈馀。妙绝今古。至天庆十年三月三十日。葬舍利。四月三日树立。噫。唐吏部韩愈。不信释老。常□毁除。表论佛骨。怒言曰。岁指东汉已还。君王由信佛而寿促。彼韩公五十七而薨。岂是信於佛乎。且韩化唯宗乎儒邪。鄙释之盛邪。用心之僻邪。昧佛之□邪。余不之知也。孔子答商太宰曰。西方有圣者焉。不治而乱。不言而自信。不化而自行。荡荡乎人无能名焉。韩公岂不知见斯言乎。后代儒士。闻韩公之言。不达韩公之意。其间亦有訾谤者。类乎鹦鹉習乎人言也。余虽为释子。三教存心。凡行其道。必须融会。近有啄门者。以文见託。遂塞彼请。乃直书数百字。

　　时天庆十年四月三日刻石作记。（拓本。）

　　（记文中奉佛邑会有嬴钹邑、念佛邑、螺钹邑，圆寂道场，由三画夜而七画夜，遗风延续。有加无已。作者自叙云：“余虽为释子，三教存心，凡行其道，必须融会。”盖当时风气如此。所记“以草为骨，纸为肉，彩为肤，造释迦涅盘卧像一躯，具仪茶毗”，此是后世札纸草之始。）

　　○刘承遂墓志（天庆九年）

　　公讳承遂。世本雲中三井里人也。生禀刚义。惠会聪惠。心常慕善。诀信大乘。公父文秀。母郭氏。乾统十年。以具茔而葬讫。公然身居俗谛。念契佛家。天庆三年。充维那妆印大藏经全。四年。请诸师读大藏经。其于斋榇之资。皆自供拟。又于王子寺画毗虚会。洎暖汤院绘大辈坛及慈氏相。井楼内画观音菩萨相。皆威容庠雅。侍从端凝。公焚课筵僧。不可尽记。天庆五年八月二十日，忽疾而逝，享年七十有四。公■〈歹冬〉之次，请王子寺僧录演菩萨戒经讲一百日；洎三祥，请诸师德读大藏经三遍。其馀斋僧，不可胜数。公妻王氏，亦皆吉善。子生二：长公立。五常饰己。百行华身，妻程氏。次公存。知礼法。识谦愚。妻王氏。长孙仁安。妻殷氏。次宝兴。次九住。长子曰。孝者五事然备。奈阙于葬。岂为孝哉。准价五十贯文。于孙权堡刘士言外买地九亩。择其日。选其时。卜宅兆而乃葬之。念先人之德。固刻贞珉记耳。祖宗之荫。遗子遗孙。感时思亲。陈及祭祀。天庆九年岁次己亥五月丙午朔十五日庚申乾时葬讫。（拓本。）

　　（原题：“故彭城刘公墓志”，无撰人。全文连题共二十三行。一九五八年六月在大同城西南六公里新添堡村东北出土。）

　　○能仁寺沙门积进遗行塔记（天庆九年）

　　□师讳□□□□□世居析津府析津县东李雍村人也。年一十六岁。遂礼□当寺□□上人为师。至到一十七岁受具。一时礼念。每日持诵。一为常果□□□□□□□於本寺归葬□□□村□葬。天庆九年。（下泐）（拓本。）

　　○崇昱大师坟塔记（天庆十年）

　　师讳崇昱。俗姓李氏。安次县崇福里人也。岁近龆龀。有异常童。进止施为。皆出家相。始年二十一。礼当县□□□义隆法师为师。勤奉左右。□□□□□□□□□遇恩具大尸罗。尔后□亲妙理僧□□州□□□□登涉海岳。授□税金论於燕台永泰寺疏全。臻师年二十四。於本寺启唯识瑜珈论。穷於□□□□始末。次岁。回相归性。充杨令公大王讲主。开花严大经。周满三遍。玄谈七十席。摩诃衍论菩萨戒金刚盘若等经。联绵不绝。历方度化。踵普贤之先踪。遍境涝笼。蹑圣人之后迹。万类含灵。一心垂济。师之愿也。大安初。豁然大悟曰。市朝名利。水月空花。究之非真。在人成累。遂罄舍衣盂。赈贫施乏。无复遗馀。遐访孤征。首抵王家岛。先有通理策师。住止於此。师受以达摩传心之要。一见情通。事无重告。至八年。结心相与。返诣西峰。驻锡於石经山雲居寺。与师同办石经。复更数禩。次又迁往佛岩山。丈室寂居。门绝宾友。暨天庆四年秋八月。因还本刹。拜先师塔。至十二月十一日夜。诲门人曰。日中有昃。月满有亏。物盛有衰。人生有灭。□宜自省。勿易吾言。时在寅初。如常睡眠。恬然而逝。穀龄七十有六。僧夏六十。至十二日。荼毗於寺西北隅。是时日惨天昏。道俗号恸。焚无异气。舌不变灰。至九年二月。建石塔於先师茔穴之乾位。祥谨等念师解行之绝伦。性相之该博。诱物之夤缘。讲傅之独步。恐陵移海变。泯落嘉声。谨募殊工。刻石成记。

　　天庆十年岁次庚子朔九月二十三日乙时建。（拓本。参民国《安次县志》卷十。）

　　○易州马头山善兴寺花严座主塔记（天庆十年）

　　□□□□俗姓史氏。本易郡固城人也。自幼宗儒理。冈□□□□□□书笔人所共师。后因念□□非者□舍儒俗归我佛门。遂落髮。礼故上主座主为师。受具戒。谒□□师。蕴精志。众所共高矣。禁足十夏。绵绵则等闲□□礼念六时。历历则未曾有阙。于是读□四万六百卷。念大悲心唯提与支□□涿等真言共一百三十六万遍因□一万尽其馀志。看□□□尽师一日□念□□□□□□□□□塔□一坐王书圣言以格过□□获馀□以福四□穷惠望□□□□□□□承师愿乃直□。（下缺）

　　维天庆十年岁次庚子二月壬申朔六日巳时建。（拓本。）

　　○为亡父特建法幢记（天庆十年）

　　维天庆十年岁次庚子。四月辛未朔。十五日乙丑日。长男松寿。今为亡父特建法幢一坐。次男福寿。佛言有十三大罪。无忏悔者。有无动如来陁罗尼。一切极重大罪。并能消灭。若不灭者。我等自代。彼有情爱诸苦恼。若有□发大菩提心。□梵□书於辟上。又於服上。忽有睹此陀罗尼。生信敬心。祈有如五十恶等罪。悉皆消灭。何况一日记一遍。其人增无量福德。临命终时。十方圣众。各持华盖来迎。生於净土。佛舒金色臂。摩顶授记。速成无上菩提。（拓本。）

　　○静严寺造像记（保大元年）

　　大辽国燕京蓟州渔阳县大王镇西寨务静严寺内。创造释迦佛像一铺。金刚经一■〈石廖〉。于保大元年八月工毕。当寺沙门圆净化办。（抄本。）

　　（右记刊于佛像像座朿腰石、由平谷县西北大辛寨村村南静严寺遗址出土。）

　　（按《平谷县志》，平谷建自西汉，唐开元十八年废县为大王镇，隶渔阳县。金大定二十七年复置平谷县。此记称渔阳县大王镇，正辽当时史实也。）

　　○王居忠造经题记（保大元年）

　　施主安次县三班奉职王居忠为亡父母办。保大元年五月日造。志同刻。

　　（右记刊於《虚空藏菩萨能满诸愿最胜心陁罗尼求闻持法》卷一第一、二条。另《一切功德庄严王经》九、十条，五、六条、三、四条与此同。“办”字下均有“到经碑”三字。又七、八条“僧志恒刻”，“僧善擢刻”，十一、十二条同。无刻人。十三、十四条同，“僧善隆刻”）。

　　（《拔除罪障咒王经与一切功德庄严王经》合卷十五、十六条同“僧乂殊刻”。）

　　（《善夜经与一切功德庄严王经》合卷三、四条、七、八条同，一、二条作“王居忠僧志恒刻”。十七、十八条作“施主安次县王奉职为亡父母办到经碑志恒”，未著年月。王奉职应即王居忠。）

　　○宗大郎造经题记（保大元年）

　　施主安次县宗大郎为亡父母办到经碑。保大元年五月造。金台沙门惟和书。

　　（右记刊于《香王菩萨陁罗尼咒经与百千印陁罗尼经》合卷九、十条。）

　　（《庄严王陁罗尼咒经》与《百千印陁罗尼经》合卷七、八条作“僧志仍刻”。另一条作“僧惠纯刻”。）

　　○王安甫造经题记（保大元年）

　　施主固安县黑■〈土伐〉里王安甫为亡父母办到经碑。金台沙门惟和书。保大元年五月日造。僧刻。

　　（右记刊於《文殊师利法宝藏陁罗尼经》第十九、二十条。十三、十四条同有“僧志同刻”，十一、十二条同，有“僧志莹”。十五、十六条同有“僧乂殊刻”。十七、十八条“僧善擢刻”。）

　　○刘温造经题记（保大元年）

　　施主安次县东閞刘温为存亡父母办到经碑。僧志恒刻。保大元年五月日造。

　　（右记刊於《随求即得大自在陁罗尼神咒经》与《智炬陁罗尼经》合卷十一、十二条。二五、十六条同，十三、十四条有“善擢刻”。）

　　○刘公辅造经题记（保大元年）

　　施主永清县解口里刘公辅为亡父母成造。保大元年闰五月日。当寺沙门惟和书。

　　（右记刊於《金刚顶经》、《曼殊室利菩萨王守心陁罗尼品》七与《虚空藏求闻陁罗尼》合卷。）

　　○刘二郎造经题记（保大元年）

　　施主安次县华家庄刘二郎为见在父母办到经碑。保大元年五月成造。僧善擢刻。

　　（右记刊於《文殊师利法宝藏陁罗尼经》第五、六条。）

　　○扈提点造经题记（保大元年）

　　施主安次县扈提点为生身父母办到经碑。保大元年五月日造。僧志仍刻。

　　（右记刊於《智炬陁罗尼经》第一、二条。）

　　（《诸佛集会陁罗尼经》与《智炬陁罗尼经》合卷三、四条。五、六条作“施主安次县扈六君为见在父母办到经碑。善隆刻。惠玉刻。保大元年五月日造”。疑扈六君即扈提点。）

　　○崔士千造经题记（保大元年）

　　施主安次县崔士千为亡父母办到经碑。保大元年四月日造。僧志同刻。

　　（右记刊於《文殊师利法宝藏陁罗尼经》三、四条。）

　　○耿七郎造经题记（保大元年）

　　施主安次县北徐耿七郎为生身父母办到经碑。保大元年五月日造。僧志同镌字。

　　（右记刊於《随求即得大自在陁罗尼神咒经》与《智炬陁罗尼经》合卷九、十条。）

　　○耿士均造经题记（保大元年）

　　施主安次县耿村耿士均为先亡父母办到经碑。保大元年王月日造。善隆刻。

　　（右记刊於《随求即得大自在颰陁罗尼神咒经》与《智炬陁罗尼经》合卷十九、二十条。又二十一、二十二条同有“金台崇仁寺沙门惟和书”。）

　　○耿殿直造经题记（保大元年）

　　施主安次县耿村耿殿直。为生身父母办到经碑。隗台崇仁寺沙门惟和书。当寺沙门志莹刻。保大元年四月二十九日成造。

　　（右记刊於《清净观世音菩萨贤陁罗尼咒经与典玄师╄所说神咒经》合卷十九、二十条。另同经十一、十二条：“五月日造。僧惠该刻。”又十七、十八条，十三、十四条，十五、十六条并有“道严刻”。崇仁寺在隗台坊，故称隗台崇仁寺。）

　　○李师悦造经题记（保大元年）

　　施主永清县韩村李师悦为见在父母办到经碑。保大元年五月日造。

　　（右记刊於《救面燃饿鬼陁罗尼神咒经典》百千印陁罗尼经》合卷三、四条。）

　　○李括造经题记（保大元年）

　　施主安次县进士李括为生身父母办经碑。僧志恒刻。（保大元年四月造。）

　　（右记刊於《护诸童子陁罗尼咒经与玄师颰陁所说神咒经》合卷一、二条。三、四条“僧志同刻”。七、八条作“施到经碑。”“僧善隆刻”。三、四条同作“善擢刻”。）

　　（《八名普密陁罗尼经与玄师颰陁所说神咒经》合卷九、十条作“僧志仍刻”。）

　　○崔六儿造经题记（保大元年）

　　施主安次县崔六儿为亡父五郎办到经碑。保大元年五月日造。僧志恒刻。

　　（右记刊於《随求即得大自在陁罗尼经神咒与智炬陁罗尼经》合卷七、八条。）

　　○张玄征造经题记（保大）

　　施主彰信军节度使知涿州军州事张玄征妻广陵郡夫人高氏。义玄刻。

　　（右记刊於《阿吒婆拘鬼神大将上佛陁罗尼经》五、六条。又《金刚光焰止风雨陁罗尼经》十三、十四条同。惟“义玄刻”作“善枢”。同经五、六条。《金刚顶经曼殊室利菩萨五字心陁罗尼品与虚空藏求闻陁罗尼》合卷九、十条并作“施主涿州知州张太师夫人高氏”。张太师即张玄徵。）

　　（另有造经题记八条张玄征夫人高氏或张太师夫人高氏无年月，依次应在天庆保大年。）

　　○降金上书（保大元年）

　　（上阙）辽主沉湎。荒於游畋。不恤政事。好佞人。远忠直。淫刑吝赏。政烦赋重。民不聊生。（又言）枢密使得里底。本无材能。但阿谀取容。其子磨哥。任以军事。（又言）文妃长子晋王。素■〈亻系〉人望。宜为储副。得里底以元妃诸子。己所自出。使晋王出继文妃。（又言）晋王与驸马乙信。谋复其枢密使。来告余睹。欠共定大计。而所图不成。（又言）已粗更军事。进策辽主。得里底蔽之。辽主亦不省察。（又曰）大金疆土日辟。余睹灼知天命。遂自去年春与耶律慎思等定议。约以今夏来降。近闻得里底。高十捏等欲发。仓卒之际。不及收合四远。但率傍近部族户三千。车五千两。畜产数万。辽北军都统以兵追袭。遂弃辎重。转战至此。所有官吏职位姓名人户畜产之数。遣韩福奴具录以闻。（《金史》一○三本传。）

　　○献诗（马贤良）

　　破虏（破虏，缪氏引作闻说。）将军晓入燕。满城和气接尧天。油然靉靆三千里。里，缪氏作士。洗尽腥膻以上四字，缪氏作雨洗干戈。二百年。（据袁、许雨本《三朝北盟会编》十一。）
　　○疏宰相左企弓等十罪榜谕保大三年（张觉）

　　天祚播迁夹山。不即奉迎者《辽史》无者字。一也。劝进《辽史》无进字。皇叔燕王（燕王，《辽史》作秦晋王）僭号者《辽史》无者字。二也。讦讦上，《辽史》有诋字。君父过恶而以上三字，《辽史》无。降封湘阴王者王者二字，《辽史》无。三也。天祚尝《辽史》无尝字。遣知閤王有庆前《辽史》无前字。来计议计议，《辽史》作议事。而杀之者《辽史》无者字。四也。檄书始至。而有迎秦拒湘之议五也。不谋谋，《辽史》作议。守燕而拜《辽史》无拜字。降六也。臣事金国。不顾大义以上八字，《辽史》作不顾大义臣事于金。七也。根括燕中钱帛以上四字，《辽史》作燕财二字。悦金人悦上，许有取字。金人，《辽史》作于金。八也。致致，《辽史》作使。燕人迁徙而《辽史》无而字。失业九也。教金国（国，《辽史》作人。）发兵先下平州十也。（《三朝北盟会编》十七、《辽史天祚纪》。）

　　○遣使诣宋安抚司书（保大三年  张觉）

　　金虏恃虎狼之强驱。遂徙燕亦富家巨室。止留空城。以塞盟誓。缅想大朝。亦非得已。遗民假道当管。冤痛之声。盈于衢路。州人不忍。佥谓宜抗贼命。以存生灵。使复父母之邦。且为大朝守御之备。已尽遣其人过界。谨令掌书记张钧。参谋军事张敦固诣安抚司听命。（《宋史》四七二《张觉传》。）

　　○诣宋纳土状（张觉）

　　权管勾平州节度使兼诸军都统张觉状。自女真深入。北朝皇帝西狩不返。诸路寇兵充斥。道途塞绝。当道无所依託。承大大，许作天。朝累遣人赍到文字招谕。寻奉表款附。后蒙降雨到敕赦。并处置宣命。适值女真袭下燕城。远近震惧。当道地隔力弱。姑务应从。以缓攻侵。图安境土。燕城本中国旧地。虽为贼有。巢穴尚遥。固无久驻之势。况与大朝要约。遂议割分。割分，许作分割。贼恃虎狼之强。其雲中富家巨室。悉被驱虏。止留空土。以塞前盟。大朝亦非得已。旋以假道当界。冤痛之声。盈於道路。是用不忍。与州人共议。佥曰宜抗贼命以全生灵。若许东迁。是亦资虏。即调务丁壮。缮甲兵。锄贼徒以活生灵。区区之志。必已闻之。近知贼众已过居庸。大朝必措置屯守。使无回路。仍念安土重迁者。人之常情。况万家家，许作室。流离。祝祝，许作祀。奠无主。虽居近地。犹谓出乡。使复父母之邦。是成终始之义。一则为大朝守圉之计。二则快流民归国之心。固无他求。乞修旧款。应西来职官百姓。已分别别，许作路。津发过界去讫。今差都统府掌书鸿胪少卿张钧将作监参谋军事张敦固谨诣安抚（许下有使字。）司。纳土归朝。（《三朝北盟会编》十八。）

　　○以涿州降宋表（保大三年  郭药师）

　　臣闻天下许亡下字。有道。则臣臣，许作成。民非后何戴。是谓天人之极致。岂非古今之常情。百姓系心。素积北夷之怨。一时翘喜。咸归中国之明。臣躬领州县僚属豪右子弟官员僧道军吏百姓等。奋臂约一万人。斩首至三千级。允属徯苏之望。举怀赖庆之思。（《三朝北盟会编》九引《封氏编年》。）

　　（按《燕雲奉使录》所载《郭药师降表》。文辞歧异。更录於后：）

　　伏闻蕃汉之人。（蕃，许作番。）实为异类。羊狼之伍。（伍，许作伴。）不可同居。自生夷貉之乡。未被衣冠之化。常思戴日。何啻望霓。一昨天祚皇帝。怠弃銮舆。越在草莽。万姓无依栖之地。五都有板荡之危。虽宣宗嗣国。（国，许作图。）旋至奄忽。女后摄政。尤难抚绥。诚天命之有归。非人力之能致。臣药师等虽属多难。莫生异心。盖所居父母之部。部，许作邦。不可废臣子之节。今契丹绩为戎首。（绩，许作自。）窃稔奸谋。燔烧我里庐。虔刘我士女。报之以怨。抚乃以仇。臣药师等以是竞思戴舜以同心。不可助桀而为虐。今将所管押马步军。用申恳悃。伏愿皇帝陛下。副兹多望。悯此哀鸣。时开天地之恩。许入风雲之会。实所愿也。非敢望焉。臣药师等任瞻天慕圣激切屏营之至。谨奉表以闻。臣药师等诚惶诚恐。稽首顿首谨言。宣和四年九月十日辽国常胜军都管押诸卫上将军臣郭药师等表奏。

　　○李处温使李奭回书（李奭）

　　顷自白霫拜别。时绝绝，许作接。音耗。耗，许作託。耳可得闻。目不得视。视，许作见。至於饮讠燕谈笑。每思而念之。奭与待制。数尝发言灭虏为誓。近岁间。内外相陵。盗贼竞起。虽分五路。已陷四京。虽（虽，许作仅。）有幽燕。孤危将亡。甚於累卵。无计解其纷难也。盖历数之将尽。相公自入枢廷。顿变白首。夙夜不遑。怀履薄临深之惧。东虏近日复有深入。虑遭族诛之难。不思往日之非。惟念今日之咎。愚闻慎密。然后事济。兵以诡道制胜。大宋未有所行。先形於外。若议兴师。师，许作行。深宜密速。愿救燕乡无告之民。戎酋成立。全是相公与北枢萧公李密学处能奭等同立新君。许亡君字。分付得军兵事与南北面同勾当兼处分速集义士。今月二十日奭上四字，许作二日奭自状。自备三千甲马武勇人。准备防御女真南来。已准奏行近戎王助添招军赐得七万贯及有枢吏兵刑太原山甫一本山南。少卿累次於奭处有言。亦有向化心。待与奭耶律策高勰马谔等同志彭城范与韩山西路押军。近日并无文辞辞许作解。来。不知存在所有文字待范来获便许有奭字。赍管分付到相公似有风闻。此事待方便呈将来书示比许本作示北。遂趋参善保台严谨持状候问不具。表弟守太许有少字。常卿知随驾翰林医官院使兼同勾当在京军兵李奭上。（《三朝北盟会编》八。）

　　○郭药师降表（王枢）

　　待时而动。动静固未知其常。顺天者存。存亡不可以不察。（又云）臣素提一旅之师。偶遭百六之运。（又云）亡辽无可事之君。大金有难通之路。（又云）宋主载嘉。秦官是与。念一饭之恩必报。则六尺之躯可捐。虽知上帝之是临。敢思困兽之犹斗。（又云）昔也东征。虽雷霆之怒敢犯。今焉北面。祈天地之量并容。（《三朝北盟会编》廿三引许采《陷燕录》。）

　　○三河道中（王枢）

　　十载归来对故山。山光依旧白雲闲。不须更读元通偈。始信人间是梦间。（《中州集》九。）

　　○王安裔墓志铭（保大四年  宣和六年）

　　公姓王氏。讳安裔。祖讳泽。曾历广陵军节度使。父讳纪。太常少卿。疾终於西京府少尹。今雲中府是也。公孑立。自幼至壮。惟以好学为志。既而攻词赋。大康五年。擢进士第。实尚於祖先也。公刚毅精敏。未曾有子弟之过。七年。初出官。签书涿州军倅公事。九年。移授中京内省判官。大安二年。改除泽州神山县令。凡践扬三任。每裁事疏通。流誉蔼于时辈。三年正月二十二日。疾终於故里私第。禀年四十有七。故其孝悌忠信。公明廉幹。皆施不尽其材。仕不充其志。交亲闻之。无不哀其怨而流涕追恋者也。妻故天城军节度使张少微之女十七。岁出嫁。其婉懿素范。不習而得。自夫没而理家。方四十载。肃列之德又如此。承长子遃荫。封清河郡太君。宣和六年正月十九日。疾终于私寝。年禀八十。岂不谓上寿也。生子二人。遃。郑州防御使。知侍卫马军都虞候。娶妻故侍中平章事马梁公之女。慥。内供奉班祇候。左承制。娶妻刘知辛之女也。女六人。二人出家。长者紫衣。次者德号。四人皆适于名家。推公之旋。爵位同扬。历政事之善。皆处虏界之所有。更不可备载。今复於燕山府宛平县房仙乡万合里之原。发其故墓。以宣和六年闰三月二十三日乙时为之合葬。铭曰。

　　猗欤王公。义然曰忠。斈优入仕。继于祖风。娶妻之贤。治家温厚。八十而终。可奇上寿。切奄丧矣。孝子之克。勒石为铭。以慰幽识。（拓本。）

　　（宣和六年甲辰一一二四，当辽天祚保大四年，燕京地区已於保大二年独立，■〈扌雍〉耶律淳为天锡皇帝，改元建福。淳死，其妻德妃以皇太后称制，改建福为德兴元年。按《天祚纪》四：“宋兵来攻，战败之。宰相李处温潜纳宋兵，居民内应，抱关者被杀甚众。翌日，攻内东门，卫兵力战，宋军大溃，逾城而走。”此志年称宣和，地称燕山府，又指辽境曰虏界。正是居民内应心情。但形势发展，燕京为金人所据。）

　　○张衍墓志

　　张衍。寿昌元年登进士第。授校书郎。管内都商税判官。处脂膏之所。廉洁不染。课绩毕。迁秘书郎。知龙门县事。秩满。士民攀辕曳镫请留。不许。补中京留守推官。决疑狱。释重囚五人。时服其明允，迁都官员外郎。赐金鱼紫袍。左散骑常侍。差监银绢库。授比部郎中。通判易州。朝散大夫尚书比部郎中。祖守均。父寿。皆晦迹不仕。夫人刘氏。周氏。子二人。长男经。银青崇禄大夫。监察御史。儒州商麴铁院使。检校国子祭酒。雲骑尉。左班祗候。次男绎。应乡贡进士举。孙三人。长通孙。次乾孙。次虞孙。男妇刘氏。孙氏。女四人。性悯为尼。次选哥，次满香。次儒香。（民国《香河县志》六。）

　　〔按张衍，旧志无其人。清顺治五年僧性慧重修隆安寺，兴工掘土，得二小碣，乃《墓志》也。有铭在上，文字有断缺，备载行状始末。香河旧属析津云。（光绪《顺天府志》列入《香河乡贤表》。）《县志》以衍为金代人。寿昌元年进士，盖辽人也。〕

　　●卷十二

　　○尊胜陁罗尼幢记（并序  沙门法镜）

　　尊胜陁罗尼者。盖是无为之秘渊。总持之园菀。眇莽无映。理逾言象之表。谓其有也。□怡绝於瞩聆。谓其无也。有祈而必会。必会不可言之无。绝聆不可言之有。此乃不思议之寂变。惚恍难摸造之者。独仙游乎其中。会之者。唯般若之玄鉴。然愍昏生之长溺。假竹帛以诊之。净名犹是末会以沦言。生智尚望涯以退默。况悠悠庶品世智而能谈恻欤。爰有信士张楚璧张怀壁张庭芝等。信心曩劫。仰託玄门。属四方不宁。黎人涂炭。凭兹幢之威力。静遐劫之氛灾。是以采名石。召良工。累岁琢磨。今日成建。其幢也。上圆像乾覆之功。下方拟坤之普载。行分则犹贯华之妙。彩镂银字。若文星之点碧空。讽咏者。无善而不臻。瞻仰者。无殃累而不剪。其功也颇算。其利也难量。龙神四绕以护持。贤圣雲飞而证实。既居形胜。冀长劫之永安。颂曰。

　　湛寂真趣。眇莽无为。总持寄号。般若冥期。悟物非言。竹帛扬诠。净名杜默。莲华莫宣。信士天真。至悟玄门。名山采石。远访工人。累稔积功。克就真幢。字银写汉。妙贯难双。稽愿祈诚。随之祐灵。殃无不殄。福无不盈。杂沓龙天。雲飞圣贤。制兹幢兮永固。冀当劫兮良缘。（拓本。）

　　○缙阳寺庄帐记（残文  沙门守约）

　　□光启二年。孟春首旬。先师师间门人惠真。振锡■〈扌嶲〉瓶。始届兹地。粤有维那吴公。字建还。特为鞠置（下缺）我大王彭城公统戎之十一■〈礻台〉也。□有功德主随使押衙大散骑常侍上柱国刘守约。再为兴修。胜缘未毕。天夺□（下缺）□次□昭王嗣子约之表□检授司空刘守韬。施财预扌有本仆射同兴院惠真尚座行思都维那（下缺）师而建也。后有功德主慧省。添修功德常钟楼三间。□彭城约之殊力既图胜宇巨建标题僧惠省於天（下缺）大寺。迄至我朝兴宗皇帝。乃赐缙阳之□□后□□□殿僧房共三百八十馀架。地□园林约□（下缺）小道之北。东连翠岭。西接青嵠。受具僧人百一十□勤□□□客五百已上。资生之物。盛兴於□□（下缺）成大寺今为验矣。传有道侧坟主高大王。合家施根后庄田。託众僧为远嗣。至今仍尔。因此前后并□□□敏具（下缺）倾六十亩。浮图子地一段十亩。次北一段二十亩。又次北一段二十亩。中间□寺主施二十亩。南道北一段。□□二十亩。北道北一段。□□□（下缺）土共□□□西至涧□至官道。山东葛家峪地一倾。东至涧。南西至张化。北至山顶。□□地一倾二十三亩。（下缺）家坎地三十亩。四至怀霍。崔家安地一倾二十亩。东至山。南至道。西北至翟公谅。中山□□一□二十亩□（下缺）可言。南至吕广俔。西北至道。林墓地四十亩。东至贾守谅。南至墓。西至翟公谅。北至道。坊子□地三十□（下缺）道。南至翟嘉进。次道西一段六十亩。东至□□于可言。西至张守仁。北至道。次北一段四十亩。东至张守仁。南至口（下缺）韦谦让次东北地□□□□□□东□西至道。北至□懿次北一段四十亩。东北至道。南至崔□西至河。次道□（下缺）四十四亩。爰有首座奉润。世寿八十有五。僧夏五十八年。□□非常□众共□□在庄田。恐年代远（下缺）愿乃为虚废所託众僧之靠赖无依。诚失彼之要期。寔也之□抱众言今后假馀缘。勿■典卖。实为□便□（下缺）永添福祐。（拓本。）

　　○辨悮颂（文首座）

　　两堂雲水尽纷拏。王老诗能验正邪。千古作家赵州老。草鞋头带较些些。（《从容菴录》。）

　　○柴册时群臣对（附敕令）

　　（皇帝遣使敕曰）先帝升遐。有伯叔父兄在。当选贤者。冲人不德。何以为谋。（群臣对曰）臣等以先帝厚恩。陛下明德。咸愿尽心。敢有他图。（皇帝令曰）必从汝等所愿。我将信明赏罚。尔有功陟而任之。尔有罪黜而弃之。若听朕命。则当谟之。（佥曰）唯帝命是从。（《辽史礼志》。）

　　○接见臣僚宣敕

　　卿等久居乡邑。来奉乘舆。时属霜寒。或云炎蒸谅多劳止。卿各平安好。想宜知悉。（《辽史》五一《礼志》。）

　　○赐进士等甲宣敕

　　各依等甲。赐卿敕牒一道。想宜知悉。（《辽史》五三《礼志》。）

　　○赐进士章服宣敕

　　各依等甲。赐卿敕牒一道。兼赐章服。想宜知悉。（《辽史》五三《礼志》。）

　　○投坑伎诗

　　百尺竿头望九州。前人田土后人收。后人收得休欢喜。更有收人在后头。（《宣政杂录》。）

　　○墨鸦

　　要识涂鸦意。栖迟未得归。星稀月明夜。皆欲向南飞。

　　（李调元《全五代诗》十二曰：《五代诗话》：幽、蓟数州，自石晋赂戎后，怀中华不已。有使北者，见燕中传舍壁画墨鸦甚工。旁题诗云云。调元案：原本只有下二句，上二句应是后人附会，姑并存以俟考。缪据《古今诗话》止下二句。）

　　○臻蓬蓬歌

　　臻蓬蓬。外头花花里头空。但看明年正二月。满城不见主人翁。（《宣政杂录。）

　　○童谣

　　青牛妪。曾避路。（《辽史》七一《淳钦皇后传》。）

　　○宫中语

　　孤稳压帕女古靴。菩萨唤作耨斡麽。（《焚椒录》。）

　　○国人谚（天庆）

　　五个翁翁四百岁。南面北面顿瞌睡。自己精神管不得。有甚心情管女直。直，或作真。（《契丹国志》十。）

　　○欢萧岩寿语

　　以狼牧羊。安安，《百衲本》作何。得久长。（《辽史》九九《萧岩寿传》。）

　　○时谚

　　偏邻之子不保业。难得之妇不主家。（《辽史》七二《宗室传》。）

　　○魏王谚

　　宁违敕旨。无违魏王帖子。（《文献通考契丹》。）

　　○焚骨咒

　　夏时向阳食。冬时向阴食。使我射猎猪鹿多得。

　　（《新五代史四夷附录》曰：契丹父母死，载其尸深山置大木上。后三岁往取骨焚之，酹而咒曰云云。案此实本之《隋书》八四《契丹传》之文：“冬月时，向阳食，若我射猎时，使我多得猪鹿。”案《契丹国志》载此小异，又无韵。）

　　○北辽遗事序

　　辽国自阿保机创业於其初。德光恢廓於其后。吞并诸蕃。割据汉界。南北开疆五千里。东西四千里。戎器之备。战马之多。前古未有。子孙继统二百三十馀年。迨至天祚失御。女真称兵。十三年间。举国土崩。古人谓得之难失之易非虚言也。（《群斋读书志》。）

　　○硖石山青莲寺上方院铭记（并序）

　　粤以释氏垂化。教显多门。金仁演西域之名。东土传汉沙之典。娑婆境内。除十善而足可归依。尘劳界中。凭调御而顿逍热恼。於是寺居幽邃。掩映林峦。观双峰之■〈山危〉势。上接雲烟。睹远岫之屈盘。下生瑞气。东窥藏阴之峭。次化三泉。西眺中录之山。连其师谷。南接伏牛之峤。圣迹可量。北望礼浮。久钦灵德。异境多端。难期具载。昔有疏王高僧远大师。隐迹兹地。响誉乾坤。帝泽垂慈。群情普洽。况山门累因郡侯巡礼。躬亲数临。蒙府主以蠲徭。别垂惠施。晨旦焚香。誓报三友。爰有泽郡邑信庞邵言等英哲一十馀人。并乃栖心觉道。恳志金园。悟芭蕉之菲坚。喻火中之莲莠。遂以每年春景。仕庶赏游。特减净资。清徒一设。於是各抛尘境。众醵珍财。同崇石铭於楼台之前。刊记立於大师之侧。伏原国安谧。四□休和。郡邑咸尧舜之风。各家喜尊卑有庆。聊冀始终。后叙胜典。（拓本。）

　　○法华寺重修募缘碣（张希颜）

　　时迁岁暮。堕残螮蝀之梁。雨坏风吹。打碎鸳鸯之瓦。莫抽鹅眼之资。必值龙华之会。（《固安县志》。）

　　○田氏建幢记（残文）

　　大辽易州县固城中社田氏奉为含识（下缺）兹幢之建。氏子亲姑田氏。与其夫彭城刘君遇协志而成者也。（下缺）田氏世寿衰残。没绝嗣胤。（下缺）显以四仪整肃。悟修方见於□获。密以三叶持明。通□速加於酬应。若乃省力而功倍。苗简而实繁。销苦恼之醍醐。沃烦痴之甘露者。则莫善於总持之藏焉。真言者殊圣首出群经之力莫（下缺）有以持诵者天堂以之致□有以宝祠（下缺）银青光禄大夫建立幢碣（下缺）葬祖葬父则见为子孙之礼盖全者哉（下缺）（拓本。）

　　○投潭中偈（郑定光）

　　溪涧岂能留得住。终归大海作波涛。（《图书集成神异典》百七四。）

　　○无题佚句（耶律□）

　　父子尽从蛇尽从蛇三字，《宋朝类苑》七八引《谈苑》作并随龙。阵殁。弟兄空望雁门悲。（《诗话总龟》四三引《谈苑》。）

　　（《诗话总龟》四三引《谈苑》：“北虏多有文籍，亦以文雅相尚。王矩为工部郎中，本燕人，为虏将耶律某（忘其名）掌书记，尝从其出入。耶律兄及兄之子太平兴国中战没于大郡，后耶律经旧战处，览其遗迹，作诗，矩记其二句云。”）

　　○和龙山石幢记（残文）

　　大辽兴中府和龙山华严寺中有八百上堂僧（下泐）。民国《朝阳县志》十。

　　○赵文建幢记（残文）

　　大辽燕京涿州新城县衣锦乡曲隄里赵文。奉为亡过父母特建佛顶尊胜陁罗尼幢。（上缺）朔二十一日□时。（民国《新城县志》十五。）

　　○李让砚瓦题记

　　西京仁坊李让。罗上澄泥砚瓦记。（拓本。）

　　（右记由内蒙古巴林右旗辽庆州遗址出土）

　　○寄夫诗

　　垂杨传语山丹。你到江南艰难。你那里讨个南婆。我这里嫁个契丹。（《轩渠录》。）

　　○鼓吹曲

　　五年一巡狩。仙仗到人间。问稼穑艰难。苍生洗眼。秋光里。今日见天颜。金戈玉斧临香火。驰道六龙闲。歌瑶到处皆相似。天子寿南山。

　　（《金史乐志》云：“天眷三年九月幸燕京，所用鼓吹道引仍辽旧。”是此曲乃辽曲也。）

　　○残碑捐施名衔

　　中京管内都僧录崇禄大夫检校太傅演妙大师赐紫沙门  施锦栏僧衣壹□□□

　　中京管内僧录判官谨行大师赐紫施钱两贯文  僧雲净僧智蠲雲□法□

　　开泰寺首座忆  先大师赐紫施钱两贯文  智诠守□□□□□

　　镇国寺显正大师赐紫显正施钱壹贯文  志淳□□□□息灯师训

　　禅寂寺智觉大师施钱壹贯文志运撝运超运曦□□□□□

　　开泰寺赐紫讽诵大德施钱壹贯文法□德恒志寂守道善常非和

　　开泰寺赐紫念旧大德施钱壹贯文鉴开可宝准善法宗运鲜省运昙

　　开泰寺赐紫报恩大德施钱壹贯文□□□□□京德感法朱路可□可成

　　开泰寺希圆大德赐紫施钱壹贯文少□法规弘宝惠又绍躬智微惠丰

　　开泰寺精修大德赐紫施钱壹贯文三学寺主行大德□□秘质□□

　　禅寂寺崇净大德赐紫三学寺律法师净业大德赐紫开泰寺临坛大德绍隆

　　戒学院摄持大师赐紫三学寺论法师运志镇国寺主雄进大德沙门德远

　　知足院前成州管内僧政弘教大德赐紫开泰寺讲法花上生经讲意讲院严净。

　　新罗大师开泰寺讲经论希觉大德开泰寺尚座开教大德继宗洗浊

　　三学寺□法师诠常大德赐紫开泰寺法□大德继英开泰寺智闰

　　〔碑阴〕

　　镇国寺前尚座□辩大德智雄  守智  镇国寺祠主沙门可□

　　镇国寺前寺主超悟大德讲经沙门□□□□（拓本。）

　　（按以下仍有一行，漫泐不可识。）

　　○镜缘铭文

　　内清析。外昭明。光辉象天日月心。忽扬而顾照。虽塞而不泄。长毋相忘。见日之光。

　　〔杨同桂《潘故》卷四有《韩州古镜》条，记：“道光初元吉林将军文诚公富俊，在昌图八面城得出土古镜一，周围篆书（文如右）三十一字。背面楷书‘韩州刺史’四字。”并称：“八面城即辽、金时之韩州治。”未能断定属何代。按金王寂《辽东行部志》：“韩州，辽圣宗时并三河、榆河二州为韩州，城在辽水之侧，常苦风沙，移於白塔寨；后为辽水所侵，移於今柳河县；又以州非冲涂，即徙於九百奚营，即今所治是也。”辽、金虽均有韩州，均属下刺史，但八面城为辽韩州，入金已改为柳河县。金韩州在九百奚营，即今吉林黎树偏脸城，去八面城约百里。此镜既由八面城出土，应是辽物。“明”、“光”均不讳，或是缺笔，书写传刻补足者。〕

　　○窦景庸女赐紫比丘尼造经记

　　施主窦景庸相公女赐紫比丘尼。乡贡律学张贞吉施手书。

　　（右记刊於《庄严三昧》中。七卷八条。同经三卷四条作“窦相公家大师施主”。五卷六条作“窦相公家尼大师施主”。）

　　（《力庄严三昧》下。一卷二条作：“施主燕台故窦相公女赐紫比丘尼。析津府乡贡进士张角施书。志恒。”三卷四条。五卷六条。七卷八卷并作“施主燕台窦相公女赐紫比丘尼”）。

　　（《力庄严三昧》中九、十条作：“施主燕台故窦相公女赐紫比丘尼。当寺善擢刻。”）

　　○张企征造经题记

　　施主金紫崇禄大夫检校太傅行骠骑大将军知涿州军州事张企征妻夫人萧张氏。男庆孙。

　　（右记刊於《妙色王因缘经合师子素驮娑王断肉经》五、六条。）

　　○秦舜卿造经题记

　　施主安次县秦舜卿为存亡父母办到经碑。沙门惟和书。僧惠纯刻。

　　（右记刊於《佛说文殊师利法空藏陁罗尼经》，无年月，据书经人惟和，知在天庆、保大间。）

　　○萧拔烈造经题记

　　施主昭信校尉行范阳县令萧拔烈。县君独懒。郎君三人。长寿。添寿。冯家女。女四人。望儿。师姑。扂者。南散。

　　（右记刊於《梵网经菩萨戒》卷下一、二条。五、六条。九、十条。十一、十二条。十三、十四条。十五、十六条。十八、十九、二十条同。）

　　○冯儒造经题记

　　施主范阳县西三城冯儒。为亡父母办到经碑。

　　（右记刊於《金刚顶经曼殊室利菩萨五字心陀罗尼品与虚空藏求闻陀罗尼》合卷第五、六条。）

　　○冯贵造经题记

　　施主安次县冯贵为先亡父母办到经碑。僧善隆刻。

　　（右记刊於《文殊师利法宝藏陁罗尼经》第九、十条。在保大年。）

　　○造经题诗

　　愿以此功德。普及於一切。我等与众生。皆共成佛道。刘丑儿刻。

　　（右诗刊于《瑜珈论》二十卷二十一、二十二条、又二十三卷十五条。）

　　○造经题记

　　大契丹国师中天竺摩竭陁国三藏法师慈贤译。丙寅岁季秋成造。

　　（右记刊于《一切如来白伞盖大佛顶陁罗尼》第一、二条）

　　○刘庆馀造经题记

　　施主静江军节度使知慈州军州事刘庆馀妻耶律氏。

　　（右记刊于《优婆夷净行法门经》《修学品》卷下九、十条。）

　　○斡离也公主造经题记

　　施主斡离也公主为法界先亡。善擢刻

　　（右记刊于《大乘四法经》三、四条。按“善擢刻”知在保大年。）

　　○造经捐施题记

　　西京薄司徒王长官共施钱壹伯贯文。

　　（刊在《瑜伽论》六十三卷第十三条。按《瑜伽论》八十五卷第十七、十八条有“燕台逸士张龙图书”）。

　　○石经当寺大众施钱三百贯办碑一百五十条。

　　（刊在《瑜伽论》六十八卷十三、十四条。）

　　○燕京马侍郎夫人施钱一百贯办碑五十条。

　　（刊在《瑜伽论》七十四卷十七、十八条。）

　　○易州傅夫人并在城坛越共施钱柒伯贯文办碑共三百五十条。

　　（刊在《瑜伽论》六十六卷十五条。）

　　○易州开元寺大众施钱壹伯贯文造碑伍拾条。

　　（刊在《瑜伽论》六十七卷十五、十六条。“孟士端书”。）

　　○燕京延洪寺大众施钱一百贯文造碑五十条。燕京逸士张龙图书。

　　（刊在《瑜伽论》七卷十三条。）

　　○燕京孙衙内家郎中娘子施钱一百贯文造碑五十一条

　　（刊在《唯识论》六卷十八条无年月。）

　　○耶律永宁等提点造经题记

　　（一）□□知涿州军州事耶律永宁提点。□□通判涿州军州事骑都尉借紫郑韶同提点。

　　（右记刊于□经三十一卷四十四条。）

　　（二）朝散大夫尚书户部郎中通判涿州军州事骑都尉借紫郑韶同提点。

　　静江军节度使银青崇禄大夫检校司徒知涿州军州事耶律永宁提点。

　　（右记刊于《摩诃般若波罗密经》卷十八条二十四，又卷三十一条四十四有“□□□通判涿州军州事骑都尉借紫郑韶同提点。□□□知涿州军州事耶律永宁提点”）。

　　○季香等书经题记

　　石经寺讲经论校勘沙门季香。李慎言书。吴永。

　　（右记刊于《放光般若波罗密经》五卷七条，分书正面背面两行，未著施主、年月。“吴永”似是刻刊人。）

　　○刘子庸书经题记

　　安次县乡贡进士刘子庸书。

　　（右记刊于《光赞摩诃般若波罗密经》七卷十一条，未著施主、年月、刻工。）

　　○萧德顺造经记

　　永清军节度贝州管内观察处置等使。金紫崇禄大夫检校太尉。使持节贝州诸军事贝州刺史。知涿州军州事兼管内巡检安抚屯田劝农等使。兼御史大夫上柱国。兰陵郡开国侯食邑一千五五户食实封一百五十户萧德顺提点。石经雲居寺讲经律论沙门季净校勘。邵李慎言书。邵文佶。

　　（右记刊于《佛说太子刷护经》一卷条十七。）

　　○萧知善等造经记

　　朝请大夫行尚书吏部郎中通判涿州军州事邓愿司提点。静江军节度使检校太傅知涿州军州事萧知善提点。石经寺讲经论校勘沙门季香。

　　（右记刊于《放光摩诃般若经》卷十。）

　　○吴经造经题记

　　施主修武校尉银青崇禄大夫兼监察御史武骑尉吴经。妻吕氏。男众僧奴。

　　（右记刊于《大方便佛报恩经》卷四第十七、十八等五十馀条同。）

　　○斋师让妻阿石造经题记

　　施主良乡县十渡村住人齐师让妻阿石。奉为生身父母。法界众生。同登觉岸。

　　（右记刊于《一切如来白伞盖大佛顶陁罗尼》第五、六条。十三、十四条同。）

　　○齐信武造经记

　　施主滦州齐信武。

　　（右记刊于《中阿含经》卷四十八。）

　　○路茜妻田氏造经题记

　　施主忠翊校尉银青崇禄大夫兼监察御史路茜。妻田氏。

　　（右记刊于《宝授菩萨提行经》第四、五条。）

　　○善权造经题记

　　施主当寺参禅比丘善权。奉为生身父母。法界众生。

　　（右记刊于《瑜伽集要救阿难陁罗尼焰口轨仪经》第三、四条。五、六条。九、十条同。）

　　○善进造经记

　　施主五花院尼善进。为生身法界父母。

　　（右记刊于《一切如来白伞盖大佛顶陁罗尼》第七、八条。）

　　○隐名造经题记

　　施主不显名。天庆元年造。石经山雲居寺校勘讲经沙门即性。

　　（右记刊于《弘道三昧经》卷一第十五、十六条。）

　　○佐移离毕萧相公墓志铭（残文）

　　（志文凡七块。第一块）三惑。尚乃五音。人之所能。心罔不达。闻诗嘉公之行。特授御史中丞。日严霜宪。勋高众署。果叠升於华贯。固用。参於枢府。改授两任枢密副使。须择巨寮。俾清奥壤。改……最……。改授上京留守。临知诸行宫都部（署）扶己正（第二、三、四、五块连续）两京。理同一府。同政事门下平章事。睠重……驻永慈之部。常趍象魏之班。无……宜州北闾山西。附先令公之茔。封启……不逾。孝奉舅姑。礼禋祖弥。齐体罄如宾之……封□水郡夫人。用承渥泽。忽淹泉台。遗烈馀芳。洪傅当代。贞魂幽……咸登仕路盖宏庥而是假。殿馀力以可图。■〈艹幹〉蠹之称。匪日而俟。长曰慎徽如京使……留守相公女横帐耶律氏为妇。次曰慎微。崇德宫副部署。银青崇禄大夫。检校句当……衙内□步军都指挥使。娶……小字逵烈。次……（第六块）射。娶横帐袅姑相公重……积庆宫都部署耶律……毕。家女并幼……唐朝之瑀琯。……奉上……（第七块）嗣庆门……骑（拓本。）

　　（志文阙墓主名号和年月，据“次曰慎微”之文，或是重熙十二年十六年两次出使高丽之萧慎微（见《高丽史世家》卷六、卷七）。此志另有契丹字志文。）

　　○至高丽谕降书

　　大辽开国二百馀年。中被女真侵犯。又将百年。其女真所陷诸邑。尽行收复。惟婆速路一城不下。累次攻讨。方得乞降。官吏依旧任使。百姓亦依旧安业。尔若不降附。即遣大军杀戮。的无轻恕。（《高丽史》二十二。）

　　（按《高丽史》二十二：“高宗三年八月乙丑，契丹遗种金山、金始二王子遣其将鹅儿、乞奴二人引兵数万渡鸭绿江，侵宁、朔、定戎之境。己巳以上将军卢元纯为中军兵马使上将军吴应富为右军兵马使，大将军金就砺为后军兵马使御之。辛未，北界边报再至，丹兵已屠宁德城，进围安、义、龟三州，又有兵自麟、龙两州界来攻铁、宣二州。乙亥，以朔州分道将军卢仁绥、昌州分道将军车德威不能御丹兵削职，以中郎将李希柱金公奭皆借将军而遣之。”又记契丹兵驰书云云。高丽高宗三年丙子，当宋宁宗嘉定九年，金宣宗贞祐四年，蒙古太祖十一年。时辽社久亡，因是复兴运动之文献，故附录之。）

　　○致高丽谕降牒

　　两国相战。徒杀无辜之民。宜遣信实大臣。奉表归款。

　　（右牒见《高丽史》二十二高丽高宗四年五月癸未。丹兵掠桃园，驿吏得其文牒云云。）

　　○圣宗陵墓幢记（残文）

　　（上泐）□□□□国难於浚都诱天■於□□□（上泐）□□□□庙舍爵於庭文德敷而剑□□（下泐）（上阙）□□□□鲁卫邻欢方固。国讣俄臻。继督（上阙）□□□□世宇氓严天类帝治臻垂拱既（上阙）□□□辶返於帝乡。植璧在坛。徒执书於（上阙）□□皇太后抚柩衔哀。临朝称制。遗弓有（上缺）□□中宸（上阙）□望开银榜以建储。既安社稷之基。遂考（上阙）而积惨。以□月十八日扶护御衬。权厝於（上阙）倦勤政务。尝因时豫亲卜冈茔。岂比象耕远（上阙）后钦奉遗言。躬临吉地。诏台臣而莅典程日（上阙）十□日移窆於新营庆州之攒涂殿。由是搏直压澶亭金（下泐）道踪於（下阙）圣相（上阙）曹利用首贵■书乞刑（下泐）而页酉子仍岁（下泐）

　　右第一纸

　　（上阙）咸究丘封表域既尽□於皇堂衾衤遂旅庭（下泐）（上阙）□悲於丧考群方禀朔赗陈输会葬之琛（下阙）（上阙）□□□□□□皇帝王覆四方虽居至（下阙）（上阙）□□怅俯临於远□龙“扌”■帟犀鞟移輴（下阙）（上阙）□□□□瞻徒□思於北阙。雀台凝望。永（下阙）

　　右第二纸

　　（上阙）□□□□□□绩崇重法（此间原空一行）（上阙）□□如忘功於亭育屣遗（上阙）□□引造禾□■宝女之（上阙）“扌”路则万行首楞严宣妙（上阙）□陁罗尼幢一座。徵求楚（上阙）□□以攫楹鸾鹫翩翻而（上阙）□□□陁焕秘密之文。上（上阙）□□□□恭结华光之印（上阙）□□□□瑞气於重峦灵（上阙）□□□圣以悲心拥护如（上阙）□□□□十地尘霑穸

　　右第三纸

　　（右文依《满洲金石志》及另一残拓本交互参订者。罗振玉跋云：“石幢但存下截，在林西县。但见拓本三纸，不知幢凡几面，每面几行及其文之先后。姑分三截录之。……文中有‘皇太后抚柩衔哀，临朝称制’又‘尝因时豫亲卜冈茔’及‘亲奉遗言，躬临吉地’与‘移穸於新营庆州之赞涂殿’诸语，考之《辽史兴宗纪》载：兴宗即位‘皇太后听政，帝不亲庶务，群臣表请不从。’‘重熙元年春正月壬申朔，皇太后御正殿，受帝与群臣朝。’”《地理志》：庆州“圣宗秋猎爱其奇秀，建号庆州，曰：吾万岁后当葬此，兴宗遵遗命建永庆陵。”与石文正合。则此幢之为圣宗立审矣。）

　　（文虽甚残泐，但有“鲁卫邻欢方固”、“扶护御榇”等句，尤以曹利用之名，在“鲁卫邻欢”中，弥足珍也。）

　　○张世俊造幢记（残文）

　　（上泐）□□乡南阳里张世俊等奉为（下泐）进士张定撰。（上泐）苟未能为幢於坟。则是为不孝也。

　　（民国《固安县志》四记此幢与大安七年《法师广宣幢塔记》均在固安县城西南大王村崇胜寺，无建幢年月，“记文九行，每行二十一字，以文义考之，其上约缺三四字。”仅馀存一句。乡上□□疑系“归仁”二字。按遗存文字，此幢应在大安之后。另郭仁孝建幢原在固安县公由村兴福寺，被人窃出转售於天津徐氏。固安县人贾君玉假馆徐氏、曾见幢上刻有“固安县归仁乡中由里”数字。）
　　○尊胜陁罗尼幢记（残文）

　　（上缺）花严经沙门志诠恭为（下缺）同证觉道。次男僧善觉。次男俗杨■〈亻口〉……房兄杨文质。杨文显。房侄杨守敬。房侄杨守成。房侄杨守纯。房侄杨守均。大辽□□四年岁次辛未秋九月甲申朔初二日申时建。

　　（右文见民国《新城县志》。）

　　（志案花严即华严，杨■〈亻口〉，即信之俗之，房兄房侄即堂兄堂侄也。四年上缺二字，考《辽史》无四年岁次辛未者，惟景宗保宁三年为辛未，亦非四年，恐有误也。另有明昌寺浴佛池及经幢文，已漫漶不可识，惟末行有“大康十年十月十九日”可辨。）

　　○故□□灵塔记

　　（上泐）宛平县西关人也。父李祥。母王氏。师自十一（下泐）寺主为师施经受具。自后偏習经论於大（下泐）僧腊二十二。茶毗。二十六日建。法弟比丘尼沙门智■〈勤上心下〉。

　　（《日下旧闻考》五二朝天宫。）

　　（正德戊寅寺获石佛一。又《尊胜咒幢》上刻开皇年号曰朝阳寺云云，今石幢犹存菴中。三面正书，六面梵书，正书残阙，其可见者“……”。）

　　（按《辽史》开泰元年改唐幽都县为宛平县，宛平之名自此始。今幢有宛平字，其为辽时物无疑。开皇之号盖伪託也。）

　　○庞延则造幢记

　　□□丁亥六日壬辰时俗□□前针□□御史武骑尉庞延则敬为亡兄延□念慈尊寿年六十有二、正月二十九日因疾□以为记尔。叔仁贵。弟延珪。南面权□□□□□□延□都哥出家弟留□

　　（右文参园田一龟《满洲金石志稿》及罗氏《满洲金石志》录。原文见经幢残石第一面，其弟七、八两面各有十馀字均真言译文。第八面末有“镌字人张守□王□□”。）

　　○还丹破迷歌

　　传闻世人有金丹。学者如麻达者难。不在水。不在山。原来只是在人间。咫尺还丹人不识。子后午前气里觅。扣齿击鼓数千般。要觅金丹转见难。闭止藏睛犹定思。口内出时听不得。将为此法便上天。原来痛痒不相干。百日行气不见功。只到老死一场空。圣人行气自消息。身命不从气里得。闭气肚大面又黄。谩将行气劳心力。何人行气得升天。甚人行气得延年。千人行气千人死。烹■〈钅柬〉金液不如此。神仙大道只凭丹。一还可以住千年。三十六气安神法。子后午前无住歇。又叹愚人爱参禅。一缘一会斗巧言。言尽口诀难免死。真个佛法不如此。真个佛法便是道。一个孩儿两个抱。二气合成一粒丹。更於何处觅神仙。真铅真汞真龙虎。不识刀圭到处取。若会法。一句言。便知铅汞识金丹。金丹要会非难会。人心狡猾生朦昧。眼前觑著不认真。认著行气悮子身。妄识行气几时通。金丹百日便成功。三田长得黄芽在。万年之中身不坏。子后当行四个功。阴阳相下总相通。外取阴来阳有里。颠倒思量全在已。左手捉著青龙头。右手拏住白虎尾。一时人口渐甘甜。方知此物能香美。只此便是水中金。妙达玄门具个理。（《道藏》正乙部《诸真内丹集要》。）

　　○易服从道诗（佚句）

　　抛离火宅三千指。屏去门兵十万家。（薛大训《神仙通鉴》。）

　　○黄龙祖师铜像碑

　　岁饥。偷儿入山窃神师像。至涧中。重不能举。欲碎之。祖师大喝。响震崖谷。偷儿惊散。翌日。仍舁上山。一无所毁。

　　（右碑见《盘山志》十六。黄任恒《辽金石录》卷四云：“此碑所云诞妄不足信，惟以其为辽人之文，故仍存之。”）

　　○契丹风土歌（都下闻萧总管自说其风土如此。）

　　契丹家住雲沙中。耆车如水马若龙。春来草色一万里。芍药牡丹相间红。大胡牵车小胡舞。弹胡琵琶调胡女。一春浪荡不归家。自有穹庐障风雨。平沙软草天鹅肥。胡儿千骑晓打围。阜旗低昂围渐急。惊作关角凌空飞。海东健鹘健如许。■〈韋冓〉上风生看一举。万里追奔未可知。划见纷纷落毛羽。平章俊味天下无。年年海上驱群胡。一鹅先得金百两。天使走送贤王庐。天鹅之飞铁为翼。射生小儿空看得。腹中惊怪有新姜。元是江南经宿食。（姜夔《白石道人诗集》上。）

　　○伴宋使杂谈二则（刘斌）

　　（一）隆庆者。隆绪之弟。契丹国母萧氏之爱子也。故王以全燕之地而开府焉。其调度之物。悉侈於隆绪。尝岁籍民子女。躬自■〈扌柬〉择其尤者为王妃。次者为妾媵。炭山北有凉殿。夏常随其母往居之。妓妾皆从。穹庐帟幕。道路相属。虏相韩德让尤忌之。故与德让不相叶也。萧后幼时。常许嫁韩氏。即韩德让也。行有日矣。而耶律氏求妇於萧氏。萧氏夺韩氏妇以纳之。生隆绪。即今虏主也。耶律死。隆绪尚幼。袭虏位。萧后少寡。韩氏世典军政。权在其手。恐不利於孺子。乃私谓德让曰。吾常许嫁子。愿谐旧好。则幼主当国。亦汝子也。自是德让出入帏幕无间然矣。既而■〈酉冘〉杀德让之妻李氏。每出弋猎。必与德让同穹庐而处。未几而生楚王。为韩氏子也。萧氏与德让尤所钟爱。乃赐姓耶律氏。（《宋朝类苑》七六引《乘轺录》。）

　　（二）（虏）政苛刻。幽蓟苦之。围桑税亩数倍於（中国）。水旱虫蝗之灾。无蠲减焉。以是服田之家。十夫并耨。而老者之食不得精凿。力蚕之妇。十手并织。而老者之衣不得缯絮。征敛调发。急于剽掠。加以耶律。萧。韩三姓恣横。岁求良家子以为妻妾。幽蓟之女。有姿质者。父母不令施粉白。弊衣而藏之。比嫁。不与亲族相往来。（太宗皇帝）平晋阳。知燕民之徯后也。亲御六军。传於城下。燕民惊喜。谋欲劫守将出城而降。（太宗皇帝）以燕城大而不坚。易克难守。炎署方炽。士卒暴露且久。遂班师焉。城中父老。闻车驾之还也。抚其子叹息曰。尔不得为汉民。命也。（《宋朝类苑》七六引《乘轺录》。）

　　○伴宋使谈程（统和二十六年  刘经）

　　辽海即东海。东海二字，王引作辽东也三字。乐浪玄菟之地皆隶焉。辽海民勇劲乐战。岁间阅以为渤海都。（以上十五字，王漏引。）北至上国一千里。即林胡旧地。本名林荒。虏更其名曰临潢府。（王引作林潢府。）国之有潢水故也。皮室相公为留守。（以上七字，王漏引。）西至炭山七百里。（王引作七里。）炭山即黑山也。地寒凉。虽盛夏必重裘。宿草之下。掘深尺馀有层冰。莹洁如玉。至秋分则消释。（以上三十六字，王漏引。）山北有凉殿。虏每夏往居之。（以上六字，王漏引。）西北至刑头五百里。地苦寒。井泉经夏常冻。（以上九字，王漏引。）虏小暑则王引作即。往凉殿。大热则王则引作即。往刑头。官属部落。咸辇妻子以从。（以上十字，王漏引。）

　　（按王氏称据《乘轺录》原注，辽海已下事，馆伴使刘经言，题《伴宋使纪程》。《乘轺录》今无传本《函海本》■〈亻系〉录自《续谈助》。）

　　（现据江少虞《皇宋国朝类苑》七七，别见於《续谈助》卷三，则节录不完者。王氏录文据《续谈助》，故漏略甚多，已分别注明。末记鸭池云云，为接伴副使邢祐之言，王氏亦误为刘经，兹为正之。）

　　○野韭诗（佚句  刘经）

　　野韭长犹嫩（缪氏注：一作寒逾长。）沙泉浅（缪氏注：一作晚。）更清（《杨文公谈苑》。）

　　（按《杨文公谈苑》有《说郛》本、《五朝小说》本、并无此条。《诗话总龟》十七引《谈苑》有“刘经为虏政事舍人，来奉使，路中有野韭可食，味绝佳，作诗云云”。缪氏附注异文，未详何据。）

　　○伴宋使谈程（统和二十六年  李询）

　　灵河有灵锦显霸四州。地生桑麻贝锦。王引漏贝锦二字。东东上，王引有又字。至黄龙府一千五百里。虏谓黄龙府为东府。有府尹留守之属。以上十五字，王漏引，为东京。又东至高丽女真四千里。（《宋朝类苑》七六引《乘轺录》。）

　　○伴宋使杂谈二则（邢祐）

　　（一）东北百馀里有鸭池。鹜之所聚也。（虏）春种稗。以伺鹜。肥则往捕之。（《宋朝类苑》七七引《乘轺录》。）

　　（二）上国西百馀里有大池。幅员三百里。盐生著岸如冰凌。朝聚暮合。年深者坚如巨石。（虏）凿之为枕。其碎者类颗盐。民得采鬻之。上国之地。北有秣苴国。有铁骊国。二国产貂鼠。尤为温润。岁输皮数千枚。（《宋朝类苑》七七引《乘轺录》。）

　　○伴宋使谈程（统和二十六年  牛营）

　　崧亭关在幽州东二百六十里。虎北口在幽州北（以上五字，从《续谈助》三引增。）三百里。石关门在幽州西一百八十里。其险统悉类虎北口。皆古控扼奚（虏）要害之地也。（以上十九字，《续谈助》漏引。）虎北口东三十馀里。又有奚关。奚兵多由此关而南入。山路险隘。止通单骑。（以上十七字，《续谈助》漏引。《宋朝类苑》七七引《乘轺录》。）

　　○醉义歌（寺公大师）

　　晓来雨霁日苍凉。枕帏摇曳西风香。困眠未足正殿转。儿童来报今重阳。吟儿苍苍浑塞色。客怀衮衮皆吾乡。敛衾默坐思往事。天涯三载空悲伤。正是幽人叹幽独。东邻携酒来茅屋。怜予病窜伶仃愁。自言新襄秋泉麴。凌晨未盥三两卮。旋酌连斟折栏菊。我本清癯酒户低。■〈罒倚〉怀开拓何其速。愁肠解结千万重。高谈几笑吟秋风。遥望无何风色好。飘飘渐远尘寰中。渊明笑问斥逐事。谪仙遥指华胥宫。华胥咫尚未及。人间万事纷纷空。一器才空开一器。宿酲未解人先醉。■〈扌嶲〉樽挈近花前。折花顾影聊相戏。生平岂无同道徒。海角天涯我遐弃。我爱南村农丈人。山溪幽隐潜修真。老病尤躭黑甜味。古风清远途犹迍。喧嚣避遯岩路僻。幽闲放旷雲泉滨。旋舂新黍爨香飰。一樽浊酒呼予频。欣然命驾匆匆去。漠漠霜天行古路。穿村迤逦入中门。老幼仓忙不宁处。丈人迎立尾杯寒。老母自供山果醋。扶■〈扌嶲〉齐唱雅声清。酬酢温语如甘澍。谓予绿鬓犹可需。谢渠黄髮勤相谕。随分穷秋摇酒卮。席边篱畔花无数。巨觥深斝新词催。闲诗古语玄关开。开怀属酒谢予意。村家不弃来相陪。适遇今年东鄙阜。黍稷馨香栖畎亩。相邀斗酒不浃旬。爱君萧散真良友。我酬一语白丈人。解译羁愁感黄。请君举盏无言也。与君却唱醉义歌。风雲不与世荣别。石火又异人生何。荣利傥来岂苟得。穷通夙定徒奔波。梁冀跋扈德何在。仲尼削迹名名，一作命。终多。古来此事元如是。毕竟思量何怪此。争如终日且开樽。驾酒乘杯醉乡里。醉中佳趣欲告君。至乐无形难说似。泰山载断为深杯。长河襄酒斟酌之。迷人愁客世无数。呼来稻稻，一作搯。耳充罚卮。卮，一作之。一杯愁思初消铄。两盏迷魂成勿药。尔后连浇三五卮。千愁万恨风蓬落。胸中渐得春气和。腮边不觉衰颜却。四时为驭驰太虚。二曜为轮辗空廓。须吏纵辔入无何。自然汝我融真乐。陶陶一任玉山颓。藉地为茵天作幕。丈人我语真非真。真兮此外何足云。丈人我语君听否。德则利名何足有。问君何事从劬劳。此何为一无为字。卑彼岂高。蜃楼日出寻变灭。雲峰风起难坚牢。芥纳须弥亦閒事。谁知大海吞鸿毛。梦里蝴蝶勿云假。庄周觉亦非真者。以指喻指指成虚。马喻马兮马非马。天地犹一马。万物一指同。胡为一指分彼此。胡为一马奔西东。人之富贵我富贵。我之贫困非予穷。三界唯心更无物。世中物我成融通。君不见千年之松化仙客。节妇登山身变石。木魂石质既我同。有情於我何瑕隙。自料吾身非我身。电光兴废重相隔。农丈人。千头万绪几时休。举觞酩酊忘形迹。《湛然文集》八。

　　（按歌序曰：“辽朝寺公大师，贤而能文，《醉义歌》乃寺公之绝唱也。昔先人文献公尝译之。先人早逝，予恨不得一见，及大朝之西征也，遇西辽前郡王李世昌於西域。予学辽字於李公，期岁颇習，不揆狂斐，乃译是歌，庶几形容其万一云。”是寺公原作为契丹文也。特由耶律楚材译为汉文，旨义精美，想见契丹一代以其国语撰造者，亦多斐然之作。录此聊著其万一。）

　　●卷十三（补遗）

　　○刘承嗣墓志铭（保宁二年  冯玘）

　　公者世出王公。时推贤哲。龙章凤姿之异。玉昆金季之良。非享大名任专城之郁郁。后霑小禄。列环卫之区区。况乎南北京都。壮丽地宅。故旧州里。殷繁户民。返攘衬以悲哉。屈英才而甚矣。公讳承嗣。本出陶唐之裔。有兴炎汉之宗。君临万邦。庆流千载。后失纂承绪。终复更霸之图。烈祖仁恭。文武英雄。帷幄筹划。清燕都之万井。慑玄塞之一方。莫大崇高。有诸■〈片欠〉载。皇考守奇。平州刺史横海军节度使太保。深晓韬钤。早分节制。白羽过于七扎。彤■〈礻詹〉显于六条。守职东州。家国有亢龙之悔。方归北阙。宾王崇振鹭之班。生还本朝。善终横海。公即太保之第四子也。非常仪表。稽古聪明。修文质之彬彬。正家人之■〈口高〉■〈口高〉。早彰孝道。贲立园之戋戋。俄历官途。从大夫之济济。初授银青光禄大夫。守平州长史兼御史中丞。股肱上都。腹心为僚。清镜鉴于妍嗤。利刃通于盘错。嗣圣皇帝都城大礼。圣泽无私。崇德报功。行爵出禄。会同二年。加金紫光禄大夫。检校尚书左仆射。兼御史大夫上柱国。后以宫车晏驾。帝子承祧。曾陈献替之谋。是效忠贞之节。天授皇帝天禄元年。转司空。守右威卫将军。入亲严卫。匪殚勤劳。未及周星。有颁恩命。二年。迁司徒。忝联邦教。有益时雍。奉宣宜霸州城通检户口。亲柘不茹不吐。廉善廉能。因奉宸衷。别承委任。四年。除兴州刺史。转太保。有名祚道。守职外台。一郡迁从□民。四野荒榛之士舒苏。凋瘵歌咏。袴襦归复。流亡壃理。膏□遇朝廷之更变。随銮辂之駈驰。因缘私门。崇重释教。创绀园之殊胜。独灵府之规谋。遽蒙任能。俾辖若拙。始绦宜州大内。又盖嗣晋新居南北京城霖雨。榷塌妥度。板筑备历。修完稠叠。圣情谅假。心匠周旋臣节。咸若神功。淹历年华。获迁位序。蒙天顺皇帝应历十二年有制。左右骁卫将军。得归燕京。且言乐职。旋盐银冶。别立清规。夫兼将相之名。忽□膏肓之疾。从横邦计。不在位之何陈。盛大家声。终降莫振。应历十七年十月二十日薨于燕京私第。享年五十有九。朝市惊怛。男女荒迷。亲族隔于关山。匍匐迎于棺柩。至保宁二年岁次庚午。十月己巳朔七日乙亥。于霸州西原十五里。杨氏夫人合葬焉。礼也。夫人即应天太后弘农郎中之爱女也。公义重嘉偶。悲早悼亡。谢蕣华之正芳。愿立垅之同穴。礼必如归。想无馀恨。有契丹夫人牙思。本属皇亲。克修妇顺。非分左右。齐等糠糟。念无偕老之荣。恒有未亡之叹。各生男女。具载存亡。男共九人。所亡者。长男宇弼。为箕为裘。如珪如璧。居■未□阙。抱疾忽终。次男大猪。掌上之珠。苗而不秀。次男小猪。拟为大器。俄送长殇。次男宇晏。已成官材。不享世禄。次男延哥。才喜弄璋。遽悲封箧。见存者。第六男宇杰。且能幹事。必可承家。次男兴哥。远游追师。志归就业。次曰宝哥。克聪克敏。必达必闻。次曰八哥。遗腹尚幼。女共适人。所亡者。长女。适豪州副使李琼璋。次曰□。适滑州节院使皇甫继绩。次曰□。适于越王都提举使杨威仪。皆发芳年。各生宅相。又兼数女。美而处室。命矣沉冥。见存者。第六女。适银青光禄大夫检校太子宾客兼御使大夫上柱国杨隐芝。纱帐各妹。玉台佳■〈巩上耳下〉。次出家。女幼居香刹。恒护戒珠。次女适齐王府记室参军朝议郎。尚书司门员外郎。赐紫金鱼袋冯玘。钟爱殊伦。好仇著代。次女最喜。年始龆龀。公数亲昆仲。咸著功名。早分茅土之荣。并拥旌幢之贵。公风神爽秀。谈论优闲。经营继周邵之规。仁惠齐龚黄之誉。集会僚友。酒如渑而肉如陵。延接孤塞。门如市而心如水。深知机警。不媚谗邪。徒蔺轹于官资。莫超腾于名秩。牙璋金铉。未显清朝。藻镜冰壶。永埋黄壤。切以玘非侔坦腹。夙忝知心。聊旌录于平生。庶唶鸣于冥寞。濡毫落纸。垂恩泪之数行。刊石作铭。播芳猷之后世。词曰：

　　焕乎姓氏。大矣家门。汉帝宗族。燕王子孙。堂堂仪表。翼翼晨昏。弛张文武。经纬乾坤。才高国器。位下时勋。兴州太守。骁卫将军。永谢白日。不浪清芬。千年封树。曰太保之坟。（抄本。）

　　（文前原题“大契丹国故左骁卫将军金紫崇禄大夫检校太保兼御史大夫上柱国彭城刘公墓志铭并序”三十七字。）

　　（又“子■〈巩上耳下〉齐国王府记室参军朝议郎尚书司门员外郎赐紫金鱼袋冯玘撰”二十八字）

　　○王裕墓志铭（乾亨三年  董□）

　　公讳裕字伏贞。本□有殷之苗裔。姬周授命。封微子为王□因以命□□霸陵启汉□□□□晋祚流庆□□洪□寔□盛烈遗风。灿然可□曾□讳郁。唐推忠□定功臣。义武军节度使易定祁□州观察处置等使开府仪同三司。检校太师兼中书令北平王。含□象之秀气。禀河岳之粹灵。玉□铭勋。桐珪琉爵。渭滨入兆。□定牧野之师。地上授书。帛□鸿沟之策。大父讳郁。龙化州节度使开府仪同三司中书令。两朝贵宠。四辅公□协契非人刘表□□南之□託身得地。窦融成河左之功。积为□华。载□贤□。烈考讳鹗。龙化州节度使。金紫光禄大夫检校太傅。兼御史大夫上柱国。封太原县。食邑三佰户。哲人应运。命世隆宁。恒温承龚□之封。季光启攀龙之□。质敏以流惠□化以扬君。世绪弥昌。□□间出。公即太傅之第三子也。骨相英奇。人才车荣。风神疏朗。□□□□当歧□之年。有公辅之量。所精宣政。涉猎四经。豪气相高。□班超之投笔。雄才自负。笑李广之不□。天顺皇帝以勋阀之嗣。立赏延之□。□授西头供奉。凤飞丹口。终是□□。雲□碧霄。固宜捧日。泊夫丞相秦王之守燕也。以兵柄之重。非鼎族其□□。寻授卢龙军节衙内马步军都指挥使。内定不战之□。外骋必胜之容。宏规□度。师律肃口。六军长□。高冠□尽。资乎二府。功立戎□。名动□□。就加顺州刺史。崇禄大夫检校尚书右仆射。使持节顺州诸军事。行顺州刺史。公下车之始。起学劝农。□帷布政。明能鉴物。强御息心。□□□□□推恩于郡。盖车授赐。非独擅于颍州。兰蕙席草。声革□□今天□皇帝。嗣守昌运也。钦委之命。弥□于前。特加静难军节度使□宁□行州观察处置等使。检校太保。秩峻□□。位隆□□。入参互□□□佑命之功。出雄□旌迎若经邦之业。改授崇义军节度使管内观察处置等使。崇禄大夫检校太保。持节宜州诸军事。行宜州刺史。兼御使大夫上柱国。进封琅琊郡开国侯。加食邑五佰户。建牙封爵。爰崇勋赏之□□□□□□□□□之镇。矧□境连海表。地控句丽。□仁善邻。非□声□□□□□□畏若神明。□□□于三□感化增□□□□乃德传人□而事□帝心俄以■〈霍鳥〉诏□飞龙旗入觐。或参陪芝盖。或侍燕桂宫。适当富贵期荣。无何。膏肓遘疠。中台坠彩。上药兼虚□。乾亨二年秋八月二日薨于行宫之私第。享年五十有□。呜呼。去时而父老攀留。声喧紫陌。来日而京骖惋慕。悲动玄霄。夫人清河张氏。以辅佑之道。成于家风。以圣善之德。□于宗党。闺门惟睦。蘋藻是修。既违偕老之期。但抱未亡之痛。兄二人。笋。东头供奉官。张八。不仕。弟二人。频。西头供奉官权归化州刺史。温。不仕。并先公而殒。邓林杞梓。瀚海鲲鹏。兰桂异质以齐芳。韶武林殊音而并美。克昌门祚。占继业以为裘。遽浪风猷。竞光悲于逝水。子七人。长曰瓒。银青崇禄大夫。检校尚书右仆射。行通事舍人。兼御史大夫上柱国。次曰珌。左番殿直。次曰琢。崇义军衙内都将。次曰珏。崇议军山河指挥使。次曰玉。崇义军节院使。次并幼。兰田瑞宝。臣<门卦>灵锋。咸荷朝荣。必成堂■〈扌冓〉。僻地而饮瞻泣血。号天而殒日■〈山上用下〉心。女三人。尚幼。并在室。以来年十一月八日葬于建州柏山之先茔。礼也。公卓卓英风。汪汪轨度。蕴韬略。运枢奇。虽颜闵之诗书。良平之智计。无以过也。加以重分。又轻货财。美风仪。善言典。务于赈卹。执于谦恭。不以声色回其心。不以利赂其行。方登台座。不享遐龄。附会者茹叹含酸。向慕者均哀共感。晟获尘□叨预搢绅。虚陵谷以□迁。纪珪璋之景行。尤斩作。直叙铭云。

　　有殷之裔  维岳之精  乃父乃祖  弈茺台衡  □功□德  为国幹桢  唯公间出  袭爵联荣  公麾重寄  富俗强兵  本仁祖义  口物咸亨  抑强抚弱  道直公清□□是戒  宠□若惊  宽刑善政  砺节廉平  屡承丹诏  入觐皇明  沉痾遄遘□数俄盈  芝焚蕙叹  柱折山倾  风烟惨色  朝野伤情  卜宅远日  适葬大茔雲台■〈讠赞〉众  石椁镌□□秋兮万祀  玉振兮金声。（抄本）

　　（文前原题：“大辽故崇义军节度使管内观察处置等使崇禄大夫检校太保使持节宜州诸军事行宜州刺史兼御史大夫上柱国琅琊□□□侯食邑五佰户王公墓志铭并序”六十四字。又“滦州军事判官文林郎试大理评事董□撰”十七字。）

　　○王奉诸墓志铭（统和三年  董□）

　　曾祖公讳裕。字伏贞。本素有殷之苗裔。始授命百家为王。□因命氏焉。陟启汉图。义献达晋。□流庆长远洪风寔煞盛烈遗风□可述。曾□讳郁。龙化州节度使开府仪同三司守中书令。含辰家之秀气。禀河岳之粹灵。主开铭勋。桐珪琉爵。渭滨入兆。是牧野之师。地土授书。早决鸿沟之策。祖父讳鄂龙化州节度使。金紫光禄大夫检校太傅兼御史大夫上柱国。封太原郡开国子。食邑五百户。大父讳睿崇义军节度使管内观察处置等使。崇禄大夫上柱国。封琅琊县开国男。食邑五百户。公即太傅长子也。年二十。上授西头供奉官。二十二上加银青崇禄大夫检校工部尚书行通事舍人。兼御史大夫上柱国。三十有二孝感皇帝加积庆宫汉儿副部署。金紫禄大夫。检校尚书右仆射。兼御史大夫上柱国。以统和二年春三月十二日薨于行宫之侧。呜呼哀哉。赴卦而班行欢□。来时而京骖定慕。悲动雲霄。妻乃河以南制置使守中书令第三之子户部使太保之长女也。□□六人。一人左番殿直玢。次崇义军节度衙内都指挥使琢。次崇义军节度山河直指挥使奂。次崇义军节院使玉。妹二人。并在□。以来年十一月十五日葬于建州柏山先茔□□。（抄本。）

　　（志文前原题：“积庆宫汉儿副部署金紫崇禄大夫检校尚书右仆射兼御史大夫上柱国■〈琅阝〉琊王公墓志铭并序”三十八字又“滦州军事判官文林郎试大理平事董□。”）

　　○尊胜陁罗尼幢记（统和十年）

　　易曰。善不积不足以成名。书云。福善祸淫。天之道也。是知善中之善。孰过三业精纯。名中之名。曷尚一如■〈察页〉■〈火敻〉。邑众等内外双修。行解两全。温修后路之■言。崇乎秘密。邻窣睹波之胜地。建以石幢。所谓四郊无垒。八■来王。少女行而甘雨时。长男威而禾稼实。尘霑影覆之利。形影如言。见闻随喜之流。金石固德。无穷受益。书不尽言。以示将来。序之云耳。

　　○统和十年岁次壬辰十月辛酉朔十二日建。（抄本。）

　　（记文未著撰人。）

　　（文未有“朝议大夫检校尚书□部郎中行幽郡府玉河县令赐紫金鱼袋齐讽”等题名二百馀人。）

　　○常遵化墓志铭（统和二十六年）

　　公讳遵化。字世昌。常山郡人也。详夫夏禹方兴，秦婴不道。遇龙而本光得氏。斩蛇而始称尊然。后子孙递生。迄由不泯。考讳宾嗣。字仁继。前霸州观察判官金紫崇禄大夫。检校尚书左仆射。兼御史大夫上柱国。位持虎节。方俟雄飞。早食禄于先朝。久依于大国。公侯未厕。伯子无成。身与愿违。祸及天降。公则左仆射之子也。白麟一角。丹凤九包。量江海之同深。操松篁而合雅。公幼而聪愍。长以刚直。辩理从童登场。得第闻孝悌于乡里。达声誉于朝庭。则知玉出海心。本是礼天之器。松生■〈山昆〉顶。终为建厦之材。应历十年。除授霸州文学参军。可谓亭亭心计。太初之朗明怀。磊磊舌端。王衍之雌黄在口。保宁元年。授将仕郎。霸州归化县令。固得劝课农事。应奉皇泽。屡见丰饶。略无悬阙。保宁八年。授霸州观察判官。加试大理司直。兼监察御史。莲花幕下。施安民恤物之方。细柳营中。展战胜强兵之策。次年。可赐绯鱼袋。至乾亨五年。授乾州观察判官。起授朝议郎。霸郡有去思之詠。乾都兴来暮之谣。至统和五年。授崇德宫汉儿都部署判官。勤劳王室。夹辅霸图。吏畏镜清。人许弦直。至统和九年。授广德军节度副使。改授银青崇禄大夫。检校左散骑常侍。政声溢茂。谠议洽闻。彩凤□飞咫尺见摩霄之势。洪钟欲扣。逡巡闻彻梵之音。至十四年。再授广德军节度副使。民惟怀惠。吏不敢欺。但从公而塞私。能遏强而抚弱。至十九年。授上京军巡使。京内巡检使。顿得盗贼并迹。豪户洗心。巷陌宽而舞手行。辰夜静而启门卧。二十四年。奉命授朔州榷场都监。山积宝货。功作雲兴。宣布王猷。发挥帝命。年终官毕。返驾归朝。圣睠益隆。群望允瞩。至二十五年。授辽西州诸军事辽西州刺史。九天之恩泽才展。二竖之使争来催。忽染小疾。药无征愈。于当年六月二十五日殁于行朝西南五里之隅。春秋六十有五。一子一孙。扶护灵舆。来归故里。以二十六年二月十七日葬于霸州西北隅。公先娶于南王□番汉都部署使女。罔尽衾欢。早先殒逝。次娶故滑州令公之孙也。彰武军节度使之女也。不终偕□之期。偏积失鸾之恨。有子三人。长曰守一。次曰守节。不待升迁。俱先丧殁。次曰守麟。广德军节度都知使。闻诗礼以惟精。奉德言而不辱。有女五人。长适广德军节度山河使耿阮。次适彰武军节度都军使安信。次适保安军节度院使窦（？）昌懿。次二在家未适。孙儿一。曰延寿。非只号于家尔。亦终成于国器。公先烈不坠。后嗣可观。生世六十有五年。幹事四十有三载。厥中盛迹。不可殚论。宽猛相须。动静不失。今既瑞星南陨。逝水东倾。金章不显于清朝。白骨永埋于厚土。幸承相请。难禁鄙词。违阻能人。强为铭曰。

　　公之年鬓。雪净霜清。欲思身退。都为功成。公之遘疾。药石无征。灾口二竖。梦奠两楹。瑞星南陨。逝水东倾。一子扶护。九族哀诚。来归故里。附葬西茔。塞山日落。古陌风惊。写公影貌。录公勋名。一铲贞石。永闭佳城。（抄本。）

　　（文前原题：“故辽西州刺史银青崇禄大夫检校左散骑常侍兼鉴察御史武骑尉常山郡常公墓志铭并序”三十七字）

　　○胡化石棺铭（重熙七年）

　　辽州观察判儒林郎试大理直雲骑尉胡化。重熙七年。

　　（一九七四年六月，於沈阳市沈河区第七中学校内出土。）

　　○刘日泳墓志铭（重熙十五年  刘湘）

　　天文设而日昊月亏。焉能久照。地理布而出崩谷尽。亦非长存。乃有二王贵胤。五□贤□□□□□灵禀星辰而孕粹。门传钟鼎。家播簪缨。创业成基。始兴隆於燕谷。封官迁爵。乃荣茂於柳城。史不绝书。世济其美。祖讳承嗣。□州刺史。上从帝理。下顺民心。劝郡内以兴农。至景处而去□。考讳宇杰。左千牛卫将军知彰武军节度副使事。心同秋月。惪讶朱弦。恒股钱於井中。常悬鱼於户外。公乃将军之长子也。真气凌雲。精诚介石。未居廓庙之器。寔为社稷之臣。事载经朝。美谈人□。公讳日泳。将门后嗣。志绍前勋。善骑射而□诗书。尊德义而明礼乐。公乃初入仕。圣宗皇帝以勋旧之臣子。有幹济之功才。乃议褒昇。罔循资□。当□閤门祗候。方周五纪。蒙恩除授西头供奉官。银青崇禄大夫。兼监察御史武骑尉。在公既彰於勤瘁。进秩宜处於保严。改授中京天积库副使。银青崇禄大夫检校国子祭酒。兼监察御史。武骑尉。实货是重。慎择公廉。府库洪盈。宜扬清洁。改授上京大盈库副使。银青崇禄大夫检校国子祭酒。兼监察御史。武骑尉。未馀周纪。特遂高迁。改授中京绫锦使。银青崇禄大夫。检校国子祭酒。兼监察御史。武骑尉。灵■〈霍鳥〉飞来。暂留华表。仙槎□去。俄泛明河。改授银青崇禄大夫。检校国子祭酒。使持节遂州诸军事。遂州刺史兼监察御史。雲骑尉。辽府叛乱。东国遄征。护黎民以无伤。御一郡而能守。俄降星使。拜捧丝纶。改授银青崇禄大夫检校□□□客使持节来州诸军事。来州刺史。兼殿中侍御史。飞骑尉。未馀半载。又拜亲恩。为残民以无居。自良臣安抚。改授银青崇禄大夫。检校工部尚书。使持节润州诸军事。润州刺史。兼御史中丞。护军。疲民颂美。达凤阁以知名。圣宗□赐龙纶以褒谕。又蒙加检校尚书右仆射。兼御史中丞。柱国。滞事备作。百□之表仪。窘乏皆丰。为千载之领袖。匀行庆□将于超迁。加检校司空。彭城县开国男。食邑三百户。移伦寻叙。庶绩咸熙。为老幼以宁均。输租赋而不等。邻具有节。察以无私。受宣诏而遍历州封。临边景而颁行通检。御案攒毕。美爵仍迁。改授银青禄大夫。检校司空。使持节宿州诸军事。宿州刺史。充本州团练使兼御史中丞。柱国。彭城县开国子。食邑五百户。公以直道虽行。壮图未展。愿求民瘼。以报君恩。然乃位至藩离。禄隔节钺。操洁谁并。执贽孰同。每在於乡闾也。出则宝带珍裘。金鞍骏马。入则雕梁峻宇。青□丹楹。以重熙拾□年柒月拾壹日薨於兴中府南和州私宅。至当年拾月拾贰日葬於府西南坟岳之际。附先茔。礼也。妻二人。先娶燕京故永兴宫□□使梁公之孟女。惠睦宗亲。礼严阖门。未终琴瑟。却返蓬莱。次娶故翰林使李公之仲女。淑德有闻。令仪不忒。难违仙限。返归巫山。有子六人。孟曰从敏。任神水县商麴都监。未馀载纪。俄逐逝波。仲曰从举。娶故尚药奉御李公之长女。次曰从文。娶燕京故制衙提辖使梁公之孟女。金未在鎔。凤将巢阁。谷莺而方迁乔木。池蛟而欲兴□□。而又素颢星辉。银河皎洁。□□而姻缘美丽。孀闺而邂逅相逢。岂假良媒。自有晨月之会。宁劳蹇手。暗契牛女之期。梁氏乃虽在於香闺。又於孤嫂杨氏□暮矛攵长得壹儿。名曰从质。澄清碧沼。难潮百谷之□。偃亚青松。莫接千仞之顶。成允成□。唯忠唯孝。早亲南国。已浮鱼水之欢。不弃东都。永结丝罗之愿。乃砌绿珠。名曰韩氏。次曰湘。□拘外务。名列内臣。优□出入於金门。□近侍从於玉琏。娶故兴中府节度使左威卫上将军公之仲女。次曰济。故尚药奉御庄公之第六女。才同□幄。使返瑶池。次曰润。年方弱冠。未卜宜家。有女三人。□未笄年。尽昇月窟。次乃孙童而□奉。行数各不单彰幼女以太极仪名。宁排俱显。公乃际会千载。佐佑三朝。询事而好闻正言。行己而不拘小节。言诫谟迹。识冾变通。启□宸襟。倾注人望。品位高而如岳。子孙盛而如□。公之年高。乐於闲适。早□官宦。近慕津根。遂□薙於遗基。再经营於广厦。形胜如故。制度唯新。功既毕於金田。福当延於宝祚。恃伝永劫。愿记贞珉。万象明而拱辰。□星自坼。百川广而齐物。逝水不迥。追□罔极之恩。全奉先之孝。已占远日。尤衔陵岵之哀。未刊贞珉。深起为□之虑。爰赍亟翰。早熬勋广眉寿。当届柒拾壹而终矣。湘兰署荣名。企公之前列。金门专制。迹公之后陈。十年有倚王之□。一□抱绝□之痛。乃窥遗翰。见託斯文。哭於寝门。指九原而永诀。铭之贞石。期万祀以□存。湘忝以不才。谨为铭曰。

　　嵩岳之灵。昂宿之精。生为民秀。出为国桢。□□□傥。才辩纵横。迭居莘显。屡建功名。池蛟方跃。巢□俄倾。鹭怛人晾。□位皇情。龙山愁色。狼水长□。斯文不朽。永记佳城。

　　重熙拾伍祀孟冬月□□拾□  石匠都□□刘□尧□水记。抄本。

　　（文前原题“大契丹国兴中府南和州刘公墓志铭并序”十七字又“男内供奉班衤丘侯湘撰”九字。）

　　○夏蕴石棺记（重熙二十年）

　　大契丹国故左班殿直银青崇禄大夫检校左班骑常侍兼殿中侍御史骑都尉谯国郡夏公讳蕴。以重熙纪□二十禩岁在军阏律中仲吕。蓂生十有一叶乙时迁葬於中都南十里田庄之地。原夫人清河张氏袝焉。故直书其事。愧於不文。庸为记尔。

　　（棺盖篆书“故谯国府君夏公佳城石棺记”。四行凡十二字。）

　　○张宁石幢记（清宁二年）

　　清宁二年丙申岁九月小庚辰朔二十九日乙时葬。前随驾马步军都孔目官张宁。男文质葬讫。（拓本。一九八○年十一月沈阳柳条湖出土。）

　　○赵匡禹墓志铭（清宁六年）

　　虎之变。龙之兴。圣主应一千之运。星之精。月之粹。贤臣符五百之期。所以尧勋践祚。八元杰出以匡扶。周发开阶。十乱挺生而翊赞。宫邻协契。今昔同规。公讳匡禹。字致君。其先天水人也。轩辕之后。伯益分宗。中衍肇列於诸侯。造父始封於赵邑。本仁祖义。积德累功。宣子假寐於晋朝。充国论兵於汉代。天之福善。时不乏贤。噫。皇朝以来。人杰相踵者。我天水公之世家谓焉。曾祖讳元遂。字善利。守太子宫门郎。因官蓟北。家於卢龙。为郡人也。扬雄位下。虽抑良图於民。门高自繁馀庆。祖讳思温。字文美。协谋静乱翊圣功臣。燕京留守。卢龙军节度管内观察处置等使。开府仪同三司检校太师。兼侍中行幽都尹。上柱国。开国公。食邑一千五百户。赠太师卫国公。萧相西留。关中底定。寇恂东委。河内富强。烈考讳延宁。字大武。推忠佐命翊圣功臣。保静军节度使。特进检校太尉。开国侯。食邑一千户。旌旄重奇。河洛要冲。蕴佐命之雄才。奋经邦之大略。两朝事主。内罄一心。十乘分辕。外荣九族。公即太尉次子也。冲和植性。淳粹凝姿。自佩之年。深怀英慨。以良弓之子。渐历官常。初仕授西宫使。圣念方新。民情式协。运渊谋谋而断。莅庶事以知方。是时东韩作梗。不遵王命公乃荐膺明诏。俾遂徂征。鞠旅陈师。始严於开托。解纷排难。终至於清平。遂改授麓州刺史。兼加勋宪。超常限也。梁集守於并郡。彰治最之名。黄霸任於颖川。霭政殊之誉。上乃素知廉恪。备察政能。特加遂观察使。银青崇禄大夫。检校太保。兼御史大夫。上柱国。知临海军节度使事。公乃覃信惠。去烦苛。劝农桑。缮庐舍。考未三载。治洽一同。名既显於优弘。身忽衍於调裕。泰山颓坏。宣尼曳杖而告凶。洹水悲歌。声伯泣琼而言梦。以开泰八年岁次己未九月戊午朔十日薨於建州之私第。享年六十有九。即以十年四月九日葬於州之南白杨口。从先茔。礼也。前夫人清河郡君张氏。故仁博州刺史司徒之女。以九年六月一日卒。已袝於穴次。夫人萧氏。故护卫相公之女。先公而逝。今启公之茔合袝。礼也。有子十人。长曰为臣。西南面安抚副使。次曰为春。前永丰库副使。次曰为果。守右领军卫上将军。天德军节度使。检校太尉并食邑等。次曰为佐。侍卫亲军。神武左厢都指挥使。检校工部尚书。次曰为幹。沂州刺史。次曰为带。随驾仪鸾副使。次曰为礼。不仕。次曰辖麦。早卒。次曰为霖。右班殿直。次曰为航。保静军节度使。金紫崇禄大夫。检校太尉并食邑等。皆绍家声。佥怀公器。臧孙佐鲁。爰观有后之征。敬仲在齐。遂享其昌之福。由一时之积善。致迭代之联荣。有女三人。长适中京内园使王匡旻。次适厅头都批挥使刘从心。次适登州刺史卢士正。公恢弘盛节。倜傥奇材。清贞含君子之风。雅重得大臣之体。行己以肃恭。示人以公正。跻重位。不华於车服。处私家。必整於衣冠。门无杂宾。府绝奸吏。勋绩备光於史笔。政声咸在於民谣。无何。龙正吟而雲忽消。川未济而舟已失。天不与也。人不幸耶。非知之矣。悲夫。次男为航。以乌占告吉。马髡将封。追前烈而思显扬。赍遗行而许论■〈讠巽〉。濬早承庇荫。末预云玄。奉先愧乏於孝恭。颂德惭刘於才藻。怀恩氵丽涕。且倍於常青。闻命属词。但征於实录。谨为铭曰。

　　维嵩降灵，奇人挺生。才兼文武，道焕丹清。豹下南岳，鹏飞北溟。公侯爵位，将相权衡。经纶著业，忠亮推诚。亨途未尽，景命俄倾。既占远日，欲闭佳城。烟云色兮愁而结，泉溜声兮怨以凝。惧高岸兮有迁变，勒贞石兮志功名。

　　清宁六年岁次庚子四月己未朔九日丁卯  建。

　　（文前原题：“故遂州观察使银青崇禄大夫检校太保兼御史大夫上柱国知临海军节度使事天水郡赵公神道墓志铭并序”四十四字。又“重孙将仕郎守秘书省校书郎濬撰”十四字。）

　　○石碑刻记（大康八年）

　　大康八年九月十日。□十差到通引官行者直属□□今尖新来一十人四□十八万古永记。（抄本。）

　　（碑由滦平县平坊公社十八盘梁南坡出土。碑石长一百厘米、宽四十二厘米、高三十二厘米。石质粗糙。原刻四行，文如右。）

　　○姚墓志铭（天庆七年）

　　公讳。幼閤门祗候。退历外差。位西头供奉官。乃唐开元梁文贞公之远裔也。皇祖左金吾卫大将军上柱国吴兴郡开国公讳景祥。皇考太子洗马官石城长。母曹氏。追封谯国县太君。从兄荫也。公有昆弟二人。兄长讳球。复西上閤门使。陇州团练使。今充南宋正旦国信副使。皇朝谓之和重委。弟曰玢。起登州刺史知东上閤门副使。公妻刘氏。有女三。长曰龟龄。适会稽郡康纯。即公之别出也。次曰蔓璋。未适。次曰安璋。尚幼。公因服母丧。哀悼日久。灾疾浸至。於天庆七年夏四月二日不厌而卒。享年四十四。以家贫权窆於柳城东墉下。洎秋九月二十七日。兄特加常制。举以棺橔。为之衣衾。从母太君輤车。引葬於先茔。其兄也。孝友如是。公少无嗣。然终亦不惧焉。惟出入以义。死生以义。人畏难御者。慷恺而易御。世畏难敌者。骨鲠而易敌。公之赋性也如此。轻富贵以若无。委贫塞而自任。进亦如之。退亦如之。公之知命也如此。斯二者。人之所难也。苟不述以文。不刻於石。而后岂知公之节义耶。铭曰：

　　公之来兮何逡巡，公之去兮何仓卒。位虽卑兮气益高，身虽往兮名不殁。节义莫夺兮霍氏徒卢，富贵难动兮轲心仿佛。呜呼！公之后兮夫复何言，千载孤坟空白骨。（抄本。）

　　（文前原题：“姚公墓志铭并序”七字。）

