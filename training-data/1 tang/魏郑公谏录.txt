《魏郑公谏录》唐 王方庆 撰

序

盖闻主圣于上，臣忠于下，非圣无以纳忠，非忠无以感圣。逖观前载，罔弗由兹。太子太师郑国文贞魏公，运属昌期，时逢驭后，乃神乃武，亟虚襟以待谏，将之明之，遂竭诚而荐谠。事有必犯，知无不为，故能契叶云龙，义均鱼水，成百代之模楷，固一时之准的。茂躅宏规，已备于青史；片言余论，或漏于缃图。虽贞质自然，无假于饰，而高山仰止，有欲增峻。于是采听人谣，参详国典，撰成《谏录》，凡为五卷，亦犹平仲《春秋》，不遗其实录；宣尼《家语》兼叙其对问。各为题目，列之如左。唐尚书吏部郎中琅琊王綝撰。

卷一

○谏诏免租赋又令输纳

太宗初即位，诏关中免二年租赋，关东给复一年。又有敕：“已役已纳并遣输了，明年总为准折。”公谏曰：“臣伏见八月九日诏，率土皆复一年，老幼相欢，式歌且舞在路。又闻有敕，丁巳配役，即令役满折造；于物亦遣输了，待至明年，总为准折。道路之人，咸失所望。此诚非平分万姓，均同七子。然下民难与图始，日用不知，皆谓国家追悔前言，二三其德。臣窃闻天之所辅者仁，人之所助者信，陛下初膺大宝，亿兆观德，始发大号便有二言，生八表之疑心，失四时之大信。如国有倒悬之急，犹必不可为，况以泰山之安而辄行此事，为陛下为计者，于财利则小益，于德义则大损。臣诚智识浅短，窃为陛下惜之。”

○谏简点中男入军

简点使出，右仆射封德彝等并欲令取中男，敕三四出。公执奏不可，德彝重奏称：“今见简点使云：‘中男内大有壮者。’”太宗怒，乃出敕：“中男虽未十八，身形壮大，亦取。”公又不肯署敕，太宗召公，作色让之曰：“男若实小，不点入军；若实大，是其诈妄。依式点取，于理何妨邪如此固执，不解卿意。”公正色曰：“臣闻竭泽而渔，非不得鱼，明年无鱼；焚林而畋，非不获兽，明年无兽。若中男以上尽点入军，租赋杂徭将何取给然比年来，国家卫士，不堪攻战，岂为其少邪但为礼遇失所，遂使人无斗志。若多点取人还克杂役，其数虽多，终是无用。若精简壮健，遇之以礼，人百其勇，何必在多陛下每云：‘我之为君，以诚信待物，欲使官人百姓并无矫伪之心。’自登极以来，大事三数，皆是不信，复何取信于人？”太宗愕然，曰：“所云不信是何等也？”公曰：“陛下初即位，诏书云：逋租宿债，欠负官物，并悉原免。即令所司列为事条，秦府国司，亦非官物。陛下自秦王为天子，国司不为官物，其于官物复将何有又关中免二年租赋，关外给复一年，百姓蒙恩，无不欣悦；寻更有敕云：今年白丁多已役讫，若従此放免便是虚荷国恩；若已折已输，并令总纳，所免者皆以来年为始，散还之后方更徵收，百姓之心不能无怨。已徵得物，便点入军。来年为始，何所取信又共理所寄，唯在县令刺史，年常检阅，并悉委之。至于简点，即疑其诈伪，望下诚信，不亦难乎？”太宗曰：“朕向见卿固执，疑卿蔽于此事，今论国家不信，乃是人情不通。朕不审思，过亦深矣，行事往往如此，天下若为致化。”乃停取中男，赐金瓮一口。

○谏复厖相寿任

濮州刺史厖相寿，贪浊有闻，追还解任，自陈幕府之旧，太宗深矜之，使人谓之曰：“尔是我旧左右，今取他物，祗应为贫。赐尔绢百匹，即还向任，更莫作罪过。”公进谏曰：“相寿猥滥，远近所知，今以故旧私情，赦其贪浊，更加以厚赏，还令复任。然相寿性识未知愧耻。幕府左右，其数甚多，人皆恃恩私足，使为善者惧。”太宗欣然纳之，引相寿于前，谓之曰：“我昔为王，与一府作主；今为天子，为四海作主；既为四海作主，不可偏与一府恩泽。向欲令尔重任，侍臣云：尔若重任，必使为善者皆不用心。侍臣所执既是，便不得申我私意。”乃赐物而遣之，相寿默然，流涕而去。

○谏斩叱奴骘

侍御史仲素奏：“庆州乐蟠县令叱骘盗用官仓，案验并实。”太宗令斩之。中书舍人杨文瓘奏：“据律，不合死。”太宗曰：“仓粮，朕之所重，若不加法，恐犯者滋多。”公谏曰：“陛下设法，与天下共之，今若改张，人将法外畏罪，更复有重者，又何以加焉。”太宗従之。

○谏武官起服

武官丁艰忧，屡有起服者。公谏曰：“国家草创之初，武官不格丧制，天下今既安定，不可仍夺其情。必有金革之事，自有墨缞之经。”太宗曰：“朕思之，然为武事未息。如不可，即止。”

○谏讨击冯盎

岭南诸州奏冯盎反叛，前后奏者数十辈，乃命将军蔺谟、中郎将牛进等，发江岭数十州兵以讨之。公谏曰：“中国初定，疮痍未复；岭表瘴疠，山川阻深，兵运难继，疾疫或起，若不如意，悔不可追。且反形未成，无容动众。”太宗曰：“岭南告者，道路不绝，奈何云反形未成邪？”公曰：“冯盎若反，即须及中国未宁时。交结远人，分断险要，破掠州县，署置官司，何因告来数年兵不出境凡所告者，皆论田洞，此则不反之状昭然可知。陛下未有使人亲往观察，即来朝谒，恐不见明，所以迁延，苟避罪戮。今若遣所司，分明晓谕，彼既怀诚信，又喜于免祸，必不劳师旅自至阙廷。”太宗乃罢兵，令前蒲州刺史韦叔谐员外散骑侍郎李公淹充使。即至，盎即遣其长子智戴随叔谐等入朝。太宗曰：“初，岭南诸州咸言冯盎反，人皆劝朕须振兵威，言者既多，不能无惑。唯魏徵以为千石之弩，不为鼷鼠发机；大国之师，岂为蛮夷兴动。胜之不武，不胜为笑，但怀之以德，必不召自来。朕命一介使人，遂得岭表无事，不劳而定，胜于十万之师，徵不可不赏。”乃赐绢百匹。（蒲州，蒲阪也，今河中府）

○谏科祖孝孙罪

太宗谓侍臣曰：“人皆以祖孝孙为知音，今教曲多不谐韵，此其未至精妙为不存意乎？”乃敕所司，令定其罪。公进谏曰：“陛下生平不爱音声，今忽为教女乐差舛，责及孝孙，臣恐天下眙愕。”太宗曰：“汝等并是我腹心，应须中正，何反附下罔上，为孝孙为辞。”温彦博拜谢，公及王珪进曰：“陛下不以臣等不肖，置于枢近，今臣所言，岂是为私不愿陛下责臣至此。臣常奉明旨云：‘勿临时嗔怒即便曲従，成我大过。’臣等不敢失坠，所以每触龙鳞。今以此为责，祗是陛下负臣，臣终不负于陛下。”太宗怒犹未已，懔然作色。公曰：“祖孝孙学问立身，何如白明达陛下平生礼遇孝孙，复何如白明达今过听一言，便谓孝孙可疑，明达可信，臣恐群臣众庶有以窥陛下。”太宗意乃解。

○谏决王文楷杖

裴寂坐事免，放归乡宅。寂表乞住京师，久而不去。太宗大怒，长安令王文楷坐不发遣，令笞三十。公进谏曰：“裴寂所为事合万死，令陛下念其旧功，不置于法，唯解其官，止削半封，合流之人尚自给假，况寂放还乡宅。古人云：进人以礼，退人以礼。臣愚以为，文楷识陛下恩贷，见寂是大臣，不时蹙逼，论其此情，未合得罪。太宗曰：“朕令寂拜埽，岂非礼邪！”乃释文楷不问。

○谏皇甫德参上书以为讪谤

太宗谓房玄龄等曰：“昨皇甫德参上书言，朕脩营洛州宫殿，是劳人也；收地租，是厚敛也；俗尚高髻，当是宫中所作也。此人欲使国家不役一丁，不收一租，宫人皆无髻，乃称其意耳。事既讪谤，当须论罪。”公进谏曰：“贾谊当汉文之时上书云：‘可为痛哭者三，可为长太息者五。’自古上书率多激切，若不激切则不能起人主心，激切即似讪谤，所谓‘狂夫之言，圣人择焉’。惟在陛下裁察，不可责也。”太宗曰：“朕初欲责此人，若责之，则谁敢言者。”因赐绢二十匹。

○谏国家爱珠

使者従奚契丹中返者，太宗问其土俗，对曰：“最爱肉珠，以数百珠博一马。”太宗曰：“何为爱重此物？”对曰：“穿以系颈及交络身。”太宗哂之。公曰：“此物诚不足重，人各有所惑。西域诸贾，爱重珍宝，若遇好珠，则倾家市取，乃劈肌肤，藏之于身内，此人有所经过，咸共敬重，其意所须，莫不资给，人闻皆以为笑。然国家今日亦太重之。”太宗曰：“魏徵即以我为一胡也，事皆如此。往者见林邑使人，每旦磨沈水等诸香，用涂身体，皆共笑之，以为虚费；我今爱重此物与彼亦何异乎有识者还共笑我耳，安可不深思也。”

○谏西域诸国入朝

高昌主麹文泰将入朝也，西域诸国咸欲遣使，乃敕蕃人压怛纥干使，往西域引诸国使入朝。公谏曰：“中国始平，疮痍未复，若有劳役，则不能安。往年高昌主来入贡，马才数百匹，所经州县犹不能供，况复加于此也。若任其兴贩，边人则获其利；若引为宾客，中国则受其弊矣。汉建武二十二年，天下宁晏，西域请置都护送侍子，光武不许，不以蛮夷劳弊中国。今若许十国入贡，其使不减千人，使缘边诸州，将何取给事既不济，人心万端，后方悔之，恐无所及。”太宗然共议，乃追压怛纥干还。

○谏科围川县官罪

或奏云：“右仆射李靖、侍中王珪，奉使九成宫，还，至围川县，有宫人先舍于令厅，靖等后至，乃移却宫人，安置靖等。又，近有宫人使至始平县，县令已安置讫，右丞裴载家口后至，移动宫人，不加礼敬。”太宗闻之大怒，曰：“此等官职都不由我，皆由李靖、王圭等乎？何见李靖王珪等如此，见我宫人都不礼遇。始平官、司空处约等决杖一百，解官，仍案验围川官人及李靖等。”公进谏曰：“李靖、王珪皆知礼法，必不许移动宫人自取好处，此或言者过误，发陛下嗔怒；如其实然，亦可矜恕。何者李靖等陛下心膂大臣；宫人、皇后、埽除仆隶，其委付事理不同，较其轻重，全无等级。又，靖等出外，官人访朝廷法式，归来陛下问百姓疾苦，靖等自不可不与官人相见，官人等亦不得不参。至于宫人出使，不与州县交涉，惟得供其饮食，自外何所参承若以此罪责及官人，不益陛下德音，徒骇天下耳目。”太宗曰：“公言是也。”乃释州县之罪，李靖等亦寝不问。

○谏优长乐公主礼数

长乐公主将出降，太宗谓房玄龄等曰：“长乐公主，皇后所生，朕及皇后并所钟爱。今将出降，礼数欲有所加。”房玄龄等咸曰：“陛下所爱，欲少加之，何为不得请倍永嘉公主。”然永嘉公主即太宗之妹也。公曰：“不可。昔汉明帝欲封其子，云：‘我子岂得与先帝子等，可半楚淮阳。’前史以为美谈。天子姊妹为长公主，天子之女为公主，既加长字，即是礼有尊崇，或可情有浅深，无容礼相逾越。”太宗然其言，入谓文德皇后曰：“我欲加长乐公主礼数，魏徵不肯。”文德皇后闻之，大喜，遣中使赍钱二十万，绢四百匹，诣公宅，宣令谓公曰：“比者常闻公中正而不能得见，今论长乐公主礼事，不许增加，始验従来所闻，信非虚妄。愿公常保此心，莫移今日。喜闻公言，故令将物相赏。公有事即道，勿为形迹也。”

○谏所行事与贞观初有异

太宗公问曰：“朕所行事，与贞观初有异否？”对曰：“贞观之初，陛下锐情思政，従谏如流，每因事触类为善，志存俭约，无所营求。比者造作微多，至于谏争，时有忤色，以此为有异耳。”

○谏权万幻任心弹射

公奏：“治书权万纪、侍御史季仁敬，俱以告讦为正凡所弹射，皆非有罪，陛下掩其所短，收其一切之用，乃骋其奸计，附下罔上，多行无礼以取强正之名，诬房玄龄、斥退张亮，无所肃厉，徒损圣明，道路之人皆有谤议。臣伏度圣心，必不以谋虑深长，可委以栋梁之任，将以其无所避忌，欲以警厉群臣。若群臣信挟回邪，犹不可以小谋大；若群臣素无矫伪，空使上下离心。以玄龄张亮之徒，犹不得申其枉曲，其余疏贱之类，孰能免其欺罔伏愿陛下留神再思。自任二人已来，有事弘益，臣即甘心斧钺，受不忠之罪；陛下如未能举善以崇德，岂可进奸而自损乎？”太宗默然无以应，赐绢五百匹，俄而奸状渐露，遂免仁敬而出万纪。

○谏魏王不得折辱贵臣

魏王，文德皇后所生，太宗特所宠异。贵要言：三品以上多轻蔑王者。意欲诬毁公等以激怒太宗。太宗大怒，御齐政殿，引三品以上入，作色而言曰：“我有一口语，欲向卿等道。往前天子是天子，今时天子即非天子邪往前天子儿是天子儿，今天子儿即非天子儿邪我见隋家诸王，一品以下皆不免其踬顿，我自不许儿子纵横，卿等何为蔑我儿邪我若教之，岂不能折辱卿等？”房玄龄以下，战栗流汗，拜谢。公正色而进曰：“当今群臣，必无敢轻魏王者。然在礼，臣子一也。传称：王人虽微，列诸侯之上，诸王用之为公卿，若不为公卿，则下土之诸侯也。今三品以上列为公卿，并天子大臣，陛下之所敬异。如其小小不是，魏王何得折辱若国家纲纪替坏，臣所不知。以当今圣明，魏王岂得如此？且隋高祖不知礼义，宠纵诸子，使行无礼，寻皆罪黜，不可为法，亦何足道。”太宗闻之，喜形于色，谓群臣曰：“凡语理到，不可不服。朕之所言，身之私爱；魏徵所言，国家大法。朕向者忿怒，谓理在不疑；见魏徵所论，方始觉屈也。人君发言，亦何容易。”

○谏于虢州采银

虢州统军裴师利奏：“诸山大有银矿，采之极有利益。”敕殿中少监赵元楷，令诸国府卫士及百姓采之。类为劳扰。公进谏曰：“昔尧舜置璧于山，投珠于谷，所以崇名显号，见称千祀。陛下巍巍盛德，思与尧舜比隆；戡定大功，远逾汤武之烈。所急在于仁义，所宝岂是珍奇珍奇既积，仁义必损。且劳役卫士，与下争利，人不见德，将何取焉。”太宗深纳之，即令停废。

○谏听谏与贞观初不同

太宗御两仪殿，谓公曰：“朕比来所行得失、所布政化，何如昔年？”对曰：“若威之所加，远夷朝贡，比于贞观之始，不可等级而论；若德义潜通，人心悦服，比于贞观之初，相去又亦甚远。”太宗曰：“远夷来朝，应由德义所加。德义不如昔时，功业何以得益？”公曰：“昔者，四方未定，常以德义为心；今以海内无虞，渐更骄奢自溢。所以功业虽盛，终是不如往时。”太宗曰：“今所行与往前何以为异？”公曰：“贞观之初，恐人不言，导之使谏；三年以后，见人谏争，悦而従之；四年以来，不悦人谏，虽黾勉听受而终有难色。”太宗曰：“于何事如此？”公遂指陈之曰：“即位之初，处元律师罪死，孙伏伽谏曰：‘法不至死，无容滥加。’遂赐兰陵公主园准钱百万。或曰：‘所言寻常而所赏太厚。’答曰：‘我即位以来，未有谏者，所以赏之。’此导之使言也。某州司户参军柳雄于隋资妄加等级，人有言之者，陛下令其自首，不首当与死罪，遂固言是真，竟不肯首。大理推得其伪，将处雄死，少卿戴胄奏云：‘法止合徒。’陛下曰：‘我已与其断，当但与死罪。’胄曰：‘陛下即不时杀，非臣所及，付臣法司，法不合死，不敢酷滥。’陛下作色遣杀，胄争之不已，至于四五，然后欣然赦之，曰：‘曹司但能为我作如此守法，岂畏滥有诛夷。’此则悦以従谏也。往者，某县丞皇甫德参上书，有忤圣者，陛下以为讪谤，臣奏称贾谊当汉文之代，上书云：可为痛哭者三，长太息者五，自古上书率多激切，若不激切，不能起人主之心；激切即似讪谤。于时虽従臣言，赏物二十段，然意甚不可。此是小难于受谏。”太宗曰：“诚如公言，非公无能道此者。人皆苦不自觉，公向未道之时，都自言所行不变；及见公论说，始觉志意渐移。公但常保此心，朕终不违公语也。”

○谏遣使西域市马

太宗遣使西域，立叶护可汗，又别使赍金帛，历诸国市马。公谏曰：“今发国使以立可汗为名，可汗未定即缘诸国市马，彼必以为意在市马，不为专立可汗，得立，则不甚怀恩；不得立，则以为深怨。诸蕃闻之，必不重中国，市马既不可得，纵得马，亦还路无従。但使彼安宁，则诸国之马，不求自至矣。昔汉文帝有献千里马者，曰：‘吾吉行日三十，凶行日五十。銮舆在前，属车在后，吾独乘千里马，将以安之乎’乃偿其道里之费而反之。汉光武有献千里马及宝剑者，马以驾鼓车，剑以赐骑士。陛下凡所施为，皆邈过三王之上，奈何至于此事，欲为二帝之下乎魏文帝欲求市西域大珠，苏则曰：‘若陛下惠及四海，则珠不求自至；求得之，不足贵也。’陛下如不能慕汉文之高行，不畏苏则之言乎？”太宗纳其言，欣然而止。

○谏益州北门造绫锦

益州及北门造绫锦金银等作，公谏曰：“金银珠玉，妨农事者也；锦绣纂组，害女工者也。一夫不耕，天下有受其饥；一女不织，天下有受其寒。古人或投之深泉，或焚之通衢，而陛下好之，愚臣不胜其耻。”

卷二

○谏聘郑仁基女为充华

隋通事舍人郑仁基女，年十五六，有容色。文德皇后请备嫔御，太宗乃聘为充华，诏已施行，册使将行，公闻已许嫁陆氏，遽进谏曰：“陛下为人父母，子爱万姓，当忧其所忧，乐其所乐。自古有道之主，以百姓心为心，故君处台榭，则欲人有栋宇之安；食膏梁，则欲人无饥寒之患；愿嫔御，则欲人有室家之欢。此人主之常道也。今郑氏之女，久已许人，陛下取之而无顾问，播之四海，岂为人父母之义乎臣所传闻，或未指的，恐亏盛德，情不敢隐。君举必书，所愿特留神虑。”太宗闻之，大惊，乃手诏答之，深自克责，遂停册使。左仆射房玄龄、中书令温彦博、礼部尚书王珪、御史大夫韦挺等内外群官奏称：“许适陆氏，无显然之状，大礼既行，不可即止。”陆爽又抗表云：“其父存日，与郑家还往，时相赠遗资财，无婚姻交涉。”太宗谓公曰：“群臣或阿顺旨，陆氏何为分疏？”公曰：“以臣度之，其意可识，将以陛下同于太上皇。”太宗曰：“何谓也？”公曰：“太上皇昔平都城，得幸处俭妇。处俭时为太子舍人，太上皇闻之不悦，遂令东宫出为万泉令，每恐惧不全首领。此陆爽谓陛下今虽容之，恐阴加谴责，所以反覆自陈，不足多怪。”太宗笑曰：“外人意见，或当如此。然朕之所言，未能使人必信。”

○谏解薛仁方官加杖

蜀王妃父杨誉，竞婢为都官郎中薛仁方留问，未及与夺，其子为千牛，于殿庭自列云：“五品已上，不合留身。以臣父是国亲，故生节目，不肯断决，淹历岁年。”太宗闻之大怒，曰：“知是我之亲戚，犹作如此艰难，不可容也。”即令杖仁方一百，免所居官。公进谏曰：“城狐社鼠，皆是微物，为其所凭恃，除之不易；况外家公主，旧号难理。汉晋已来莫能禁御。武德之中，已多骄逸，陛下登极方已肃然。仁方既是职司，能为国家守法，岂可横加严罚以成外戚之私乎此源一开，万端争起，后必悔之，将无所及。自古能禁此事，唯陛下一人。备预不虞，为国常道，岂以水未横流便欲自毁堤防臣窃思度，未见其可。”太宗曰：“诚如公言，向未思耳。然仁方专擅，禁不奏闻，虽不合重罪，宜少加惩肃。”笞三十，放之。

○谏处张君快等死

刑部奏：“张君快、欧阳林谋杀苏志约取银，君快不下手。贞观九年三月赦：劫贼不伤财主，免死，配流。经门下奏定。”刑部郎中高敬言：“举断合死。”门下执依前奏，尚书任城王道宗录奏。太宗谓侍臣曰：“国有常典，事迹可明，何得各为意见，弄其文墨。”因令御史勘当。御史奏之，太宗曰：“君快等谋为劫杀，何得免死？”因令杀之。公进谏曰：“据律：劫贼伤财主者皆死；谋杀之条：元谋者斩，下手者绞，于皆配流。劫贼重谋杀，轻赦是一时之恩，劫贼不伤财主，免死配流。则君快従重，法被宽；而刑部于后従轻，法断死，臣实有疑。”太宗曰：“几人行劫？”公对曰：“三人，下手者处死罪。”太宗令议。议定奏闻，太宗曰：“三人谋，従二人之言。”因令配流。

○谏贵臣遇亲王下马

魏王师王珪奏：“准令，三品已上，遇亲王于道不下马。今皆失于仪准。”太宗怒曰：“尔等并自尊贵，卑下我子，此为非法，我不能行。”公谏曰：“自古迄今，亲王在京师者，班次三公，吏部、尚书、侍中、中书令，并三品也。若此等为王下马，王又不可安。然访诸故事，则无可准行之，于今自隳国法。”太宗曰：“国家所以立太子者，拟朕百年之后以为君也。然则人之存亡不在老幼，设无太子，则立嫡孙；若无嫡孙，即立诸子。以此而言，亦须崇敬。比孙于我，不亦近乎？”公曰：“殷家有兄终弟及之义，自周已降，立嫡必长，所以绝庶孽之觊觎，塞祸乱之源本，为国家者，所宜深慎。陛下向责王珪，乃忿怒肆情，不可以闻于臣庶。”太宗怒乃解。

○谏责显仁宫官司

太宗东巡，将入洛，次显仁宫，宫苑官司多被责罚。公进谏曰：“陛下今幸洛州，为是旧征行处，喜其安定，故欲加恩故老。城郭之人未蒙德泽，官司苑监多及罪辜。或以供奉之物不精，或以不为献食，此则不思止足，志存奢靡，既乖行幸本心，何以副百姓所望隋主每命在下多作献食，好为供奉，倘不好不多，则有威罚。上之所好，下必有甚，竞为无限，遂至灭亡。此非载籍所传，陛下目所亲见。为其无道，故天命陛下代之。当须战战兢兢，每事俭约，参踪盛烈，贻训子孙。奈何令在下之人，悔不为奢丽也陛下若以为足，今日不啻足矣；为不足，万此亦不足矣。”太宗大惊曰：“非公，朕安得闻此言而今而后，庶无此事。”

○谏河南安置突厥部落

伐国公李靖、英国公李勣等击突厥牙，破之，其部落或投延陁，或投西域，而多归降者。太宗欲于河南处之。公谏曰：“匈奴自古至今，未有如斯之破败也，此是上天剿绝，宗庙神武。且其积代为寇，百姓冤雠。陛下以其归降，不能诛灭，即宜遣还河北，居其故土。匈奴人面兽心，非我族类，强必寇盗，弱则卑服，不顾恩义，其天性也。秦汉患之若是，故发猛将以击之，收取河南以为郡县。陛下奈何以内地居之且今降者，几至十万，数年之间，滋息自倍。居我肘腋，甫迩王畿，心腹之疾将为后患，尤不可居以河南也。”温彦博曰：“不然。天子之于物也，天覆地载，有归我者则必养之。今突厥服灭，余落归附，陛下不加怜愍，弃而不纳，非天地之道，阻四夷之意。臣愚甚，谓不可遣居河南，初无所患。所谓死而生之，亡而存之，怀我德惠，终无叛逆。”公曰：“不然。晋代有魏，时番落分居近郡，郭钦、江统请逐塞北，武帝不纳钦统等言，数年之后遂倾瀍洛。前代覆车，殷鉴不远。陛下必用彦博之言，遣居河南，所谓养虎自遗患也。”彦博又曰：“不然。圣人之道，无不通古先哲，王有教无类。突厥余魂，以命归我，我受护之，使居内地，指麾教导，示以礼法。数载之后，自为农夫，选其酋首，遣居宿卫。畏威怀德，何患之有。且光武居南单于于内部，为汉藩翰，终乎一代，不有叛逆。”太宗遂用彦博计。

○谏出韦元方为华阴令

司门员外郎韦元方，给使过，所供迟晚，给使奏之，太宗大怒，出元方为华阴令。公进谏曰：“帝王震动若雷霆，怒须当罪，何得妄发前为给使夜行，遂出敕书，事似军期，谁不惊骇但宦者之徒，古来难狎，轻为言语，易生患害，独行远使，深非事宜，渐不可长，所宜深慎。”太宗深纳其言。

○谏平高昌以为州县

高昌平，太宗欲以为州县，公谏曰：“陛下初临天下，高昌主先来朝谒，自后屡有商胡。称其遏绝贡献，不礼大国，遂使王诛。再加若罪，止文泰斯亦可矣。未若因而抚之，而立其子，所谓伐罪吊人，威德被于遐外，为国之善者也。今若利其土壤以为州县，常须千于兵镇守，数年一易，每往交替，死者十有三四，遣办衣资，离别亲戚，十年之后，陇右空虚，陛下终不得高昌撮谷尺布以助中国。所谓散有用而事无用，臣未见其可。”太宗不従。

○谏高昌不失臣礼

太宗谓侍臣曰：“高昌不失臣礼，岂至灭亡朕平此一国，甚自内惧，今欲永隆功业，唯在上下不骄，进拔忠謇，以自匡正，黜贪残，用忠良，不以小人之言而议君子，以此三道守兹宝位。”公进言曰：“臣观古帝王拨乱创业，必自诫惧。采刍荛之言，従忠谠之策；天下既安，恣情肆欲，甘乐谄谀，恶闻正谏。张良，汉王画计之臣，及高祖为天子，废嫡立庶，良曰：‘今日之事，非口舌所能争也，’终不敢复言。况陛下功业之盛，以汉高祖方之，彼不足言，唯即位十有五年，圣泽光被；今又平殄高昌，屡以安危系意，方欲纳用忠良，开正言之路，天下幸甚。昔齐桓公、管仲、鲍叔牙、甯戚并饮，桓公谓叔牙曰：‘曷不起为寡人寿’叔牙奉觞而起曰：‘使公无忘出而在于莒也，使管仲无忘束缚在于鲁也，使甯戚无忘饭牛车下也。’桓公避席再拜曰：‘寡人与二大夫能无忘夫子之言，则社稷不危矣。’”太宗笑谓公曰：“朕不忘布衣，公不得忘叔牙之为人也。”

○谏封禅

贞观六年，匈奴克平，远夷入贡，符瑞日至，年谷频登。太宗欲封泰山，数与房玄龄等言及封禅；太宗欣然。于是群臣咸称述功德，以为时不可违，今日行之，臣等犹谓其晚。公谏以为不可。太宗曰：“朕欲公极言之，勿有所隐。朕功不高邪？”曰：“功高矣。”“德未厚邪？”曰：“德厚矣。”“华夏未乂安邪？”曰：“乂安矣。”“远夷不慕义邪？”曰：“慕义矣。”“嘉瑞不至邪？”曰：“至矣。”“年谷不登邪？”曰：“登矣。”“然则何为不可？”公对曰：“陛下功高矣，人未怀惠；德厚矣，泽未滂流；诸夏乂安矣，未足以供事；远夷慕义矣，无以供其求；符瑞虽臻而罻罗犹密，积岁丰稔而仓廪尚虚，此臣所以窃为未可。臣未能远譬，且借喻于人。今有人长患十年疼痛，不息医疗，且愈，皮骨仅存，便欲负米一石，日行百里，必不可得。隋氏之乱，非只十年，陛下为良医，除其疾，虽已乂安，未甚充实，告成天地，臣窃为疑。且陛下东封，万国咸萃；要荒之外，莫不奔走。今自伊洛已东，暨乎海岱，灌莽巨泽，茫茫千里，人烟断绝，鸡犬不闻道路，萧条进退艰阻，宁可引彼夷狄，示以虚弱乎竭财以赏，未厌远人之望；加年终复不偿百姓之劳。或遇水旱之灾，风雨之警，又庸夫横议，悔不可追。岂独臣之恳恳，亦有舆人之诵众无以夺。”于是乃止。

○谏西行诸将不得上考

太宗考三品已上，令公省其当否，有所疑者，辄于状傍注帖。西行诸将并不得考。公乃谏曰：“臣闻采尺璧者，弃其微瑕；录大功者，不论细过。西行诸将，虽无大功，君集万均，克平寇乱，不辱国命，跋涉艰阻，来往二年，考其勤劳，与在家者不异。若使人无怨讟，亦不可劝勉将来。臣愚以谓，西行诸将，君集万均以外，五品已上，有功勋、无罪殿者，其考请，更斟酌，匪唯一事得所，足以劝后人。”太宗従之。

○谏亲格猛兽晨出夜还

太宗幸同州，校猎，亲格猛兽，晨出夜还。公谏曰：“臣闻《书》美文王不敢盘于游田；《传》述虞箴，称夷羿以为诫。昔汉文临霸坂，欲驰下，袁盎揽辔曰：‘圣主不乘危，不徼幸。’今陛下驰六辔，飞驰不测，如有马惊车败，陛下若欲自轻，其奈高庙何孝武好格猛兽，相如谏曰：‘力称乌获，捷言庆忌，人诚有之，兽亦宜然。卒然遇逸才之兽，骇不存之地，虽有乌获之猛，逄蒙之伎，不可得用而枯木朽株尽为难矣。虽万全而无患，然本非天子所宜。’近孝元郊泰畤，因留射猎，薛广德奏称：‘窃见关东困极，人民流离，今日撞亡秦之钟，歌郑卫之乐，士卒暴露，従官劳倦，愿亟反宫。’上即日还。臣窃思此数帝之心，岂同木石，独不好驰骋之乐而割情屈已従臣下之言者，志存为国，不为身也。臣闻车驾近出，亲格猛兽，晨往夜还，以万乘之尊，暗行荒野，践深林，涉丰泽，甚非万全之计。愿陛下割私情之娱，释格兽之乐，上为宗庙社稷，下慰群寮兆庶。”太宗曰：“昨夜之事，偶属麈昏，非故然也。自今以后，深用为诫。”

○谏禁张士贵

太宗因教习不整，遣太将军张士贵杖中郎、郎将等，士贵坐杖轻，下吏。公谏曰：“臣在外窃闻大将军张士贵坐行杖阿纵，送付大理。臣以为教习不整，官司诚合重责，但将军之任，职在爪牙，委以心膂，取其诚效，行杖小有不称，未是将军之罪。且使将军执杖，已不可为后法。又以杖轻加责，弥复惊骇物情。假令推得阿私，终恐有亏圣德。”太宗大笑，遽令释之。

○谏案验告讦

太宗听告讦之言，案验多谬。公进曰：“凡欲致化，必在上下相亲，朝廷辑睦。今则告讦者进，遏恶者不齿，君子苟免，小人遂忘，莫相劝诫，任其是非，国俗如此，何以求化？”太宗纳之。

○谏内出高昌妇女与薛万均对事

或告大将军薛万均平高昌，日与高昌妇女有私，敕大理卿孙伏伽推鞫，万均不服，内出高昌妇女对问。公谏曰：“万均兄弟，诚款早著；奸私之事，虚实难明。若罪状显然，录付伏伽自了；若事无指的，万均必是有辞，遣大将军与破亡妇女对辨奸秽，辞既不伏，听者必疑。臣闻君使臣以礼，臣事君以忠。实则所得者轻，虚则所失者重，故秦穆公饮盗马之酒，楚庄王赦绝缨之客，且楚庄秦穆，并夷狄之诸侯，列名五伯，垂芳千祀。况陛下以万乘之主，道高尧舜，作之不法，何以示远？”太宗纳其言而罢焉。

○谏新罗国献美女

新罗国献美女，公谏曰：“臣一昨在内，略闻新罗国重更进女，未委逗留计。蕃夷献女，诚不足怪，但今日受纳，实非其时，道路传闻，必生横议，若微亏圣德，悔不可追。且愿详择事谊，以礼告示，申其使人诚款；必不得已，然后遂其所欲，则远夷悦服，人无谤言。”太宗喜形于色而遣之。

○谏阉竖妄有所奏

阉竖使还，妄有所奏发，太宗甚怒，公进谏曰：“阉竖虽微，狎近左右，时有言语，轻而易信，浸润之谮，为患特深。以今日之明，必无所虑；为子孙教，不可不杜绝其原。”太宗笑曰：“非公，朕安得闻此言。”

○谏责房玄龄等

房玄龄、高士廉问少府少监窦德素，北门近有何营造，德素以闻，太宗大怒，谓玄龄等曰：“君但知南牙耳，北门小小营造，何预君事邪？”玄龄等拜谢。公进曰：“臣不解陛下所责，亦不解玄龄等谢。玄龄等并是大臣，即陛下股肱耳目，有何营造，何容不知责其访问，臣所不解；且所为有利害，役功有多少。陛下所为若是，当助陛下成之；所为若非，奏陛下罢之，此乃君使臣，臣事君之道也。玄龄等问既无事而陛下责之，玄龄等不识所守，但知拜谢，臣亦不解。”太宗深愧之。

○谏李弘节家人卖珠坐所举

桂州督李弘节身死之后，其家卖珠，太宗闻之，乃宣言于朝曰：“此人平生之日，宰相皆言其清，其家今既卖珠，所举者岂得无罪？”敕案之。公谏曰：“陛下生平疑此人浊，未见受财之所，今闻其卖珠，将过罪举者，臣不知所谓。自圣朝以来，为国尽忠、清贞自守、终始不渝者，屈突通、张道源而已。通子三人来选，共有一匹羸马；道源儿子不能存立，未见一言及之。今弘节为国立功，前后大蒙赏赍，居官终没不言贪残，妻子卖珠，未为有罪。审其清者，无所存问；疑其浊者，傍责举人，虽云疾恶情深，是亦好善不笃。臣窃思度，未见其可，恐有识闻之，必生横议。伏愿留心再思。”太宗抚掌曰：“造次下思，遂有此语，方知谈不容易。”

○谏上书多论绫锦

或有上书者，太宗览之，谓侍臣曰：“比来多论绫锦，却不言猎射。”公对曰：“绫锦虽陛下所好，比之犹差；従禽不强人所不能。古人有言曰：‘道所以不言，言亦知不可得。’”太宗笑曰：“理实当然，魏徵之言，亦何由可得。”

○谏移魏王居武德殿院

太宗移魏王于武德殿院，公谏曰：“此殿在内，处所宽闲，参奉往来，极为便近。王既是爱子，陛下常欲安全，每事抑其骄奢，不处嫌疑之地。今移此殿，便是东宫之西，海陵昔居，时人以为不可，虽时异事异，犹恐人之多言。又王之本心，亦不宁息。既能以宠为惧，伏愿成人之美。”太宗欣然従之。

卷三

○对突厥内大雪

北蕃归朝人奏称：“突厥境风大寒雪，人饥，羊马并死。中国人在彼者，皆入山作贼，其人情大恶。”太宗闻之，谓公曰：“观古来人君，行仁义、任贤良则理；行暴虐、任小人则乱。突厥所信任者，并共卿等见之，略无忠正可取者。颉利复不忧百姓，恣情所欲为，朕以人事观之，亦何可久，卿以为何如？”公对曰：“昔晋文侯问李克，诸侯谁先亡克曰：吴先亡。文侯曰：何故克曰：战数胜战。数则人疲，数胜则主骄，以骄主驭疲人，不亡何待颉利逢隋末中国丧乱，遂恃众内侵，今尚不息，此其必亡之道。”太宗然之。

○对北蕃扰乱须发兵

太宗谓公曰：“今北蕃扰乱，须发兵收取河南地。”公对曰：“突厥虽乱，未甚指的。必其牙所有事，自不敢住在河南。臣愚请更详审。”太宗曰：“古有好仁义而亡者，有好战伐而灭者，朕意止欲安静，得非病邪？”公对曰：“静者为化之本。”

○对大乱之后大可致化

太宗论自古政化得失，因曰：“当今大乱之后，造次不可致化。”公对曰：“不然。凡人居安乐则骄逸，骄逸则思乱，思乱则难化。在危困则忧死亡，忧死亡则思化，思化则易教。然则，乱后易教，犹饥人易食也。”太宗曰：“善人为邦百年，然后胜残去杀，大乱之后，将求致化，宁可造次而望乎？”公对曰：“此指常人，不在圣哲。若圣哲施化，上下同心，人应如响，不疾而速，期月而可，信不为过。三年成功，犹谓其晚。”太宗深纳其言。右仆射封德彝等，咸共非之曰：“三代以后，人渐浇讹。故秦任法律，汉杂霸道，皆欲化而不能，岂能化而不欲。魏徵书生，不识时务，若信其虚论，必败乱国家。”公曰：“五帝三王不易人而化，行帝道则帝行，王道则王，在于当时所化之而已。考之载籍，可得而知。昔黄帝与蚩尤七十于战，其乱甚矣，既胜之后，复致太平。九黎乱德，颛顼征之，既克之后，不失其化。桀为乱虐而汤放之，在汤之日则得太平。纣为无道，武王伐之，成王之日亦致太平。若言人渐浇讹，不返淳朴，至今应悉为鬼魅，宁可复得而教化邪？”德彝等无以难之，然咸以为不可。太宗力行不倦，三数年间，契丹、靺鞨内附，突厥破灭，部落列为编户。太宗每谓侍臣曰：“贞观之初，人皆异论云：当今必不可行帝王道，唯魏徵劝我而已。我従其言，不过数载，遂得华夏安宁，远夷宾服。突厥万代以来常为勍敌，今头首并带刀宿卫，部落皆袭衣冠，使我不动干弋，数年之间遂至于此，皆魏徵之力也。”又复谓公曰：“玉虽有美质，在石间，不值良工琢磨，与瓦砾不别；若遇良工，即为万代之宝。朕虽无美质为公所切磋，约我以仁义，弘我以道德，使朕功业至此，公亦足为良匠，唯惜不得使封德彝见之。”公再拜，谢曰：“匈奴破灭、海内康宁，自是陛下威德所加，实非群下之力；但喜逢明圣，不敢贪天之功。”太宗曰：“朕能任公，公称所委，其功独在朕乎何故饰让也。”

○对上封人请亲纳表奏

上封人多请太宗亲纳表奏，以防壅塞。太宗以问公，公对曰：“观此人意见，殊乖大体。若请陛下，不任百司亲庶事，岂唯朝堂一所，则州县之务亦须陛下亲断。”

○对隋日禁囚

太宗论隋日禁囚，公对曰：“臣昔在隋时，闻有盗发炀帝，令士澄捕之，但有疑即苦加拷掠，枉承贼者二千于人，并令同日斩决。大理丞张元济怪之，试寻其状，乃有六七人盗发之日，先禁他所，才被放出，亦遭推劾，不胜苦痛，虚以自诬。元济因此更事，寻究二千人内，唯有九人不明，又案验九人，四人非贼。有司不敢执奏，遂并杀之。”太宗曰：“非唯炀帝无道之君，臣下亦不尽忠。须相匡谏，不避诛戮。岂得苟行谄佞，求悦誉乎君臣如此，何能不败赖公等共相辅弼，遂得囹圄空虚。欲公等善始令终，常如今日。”

○对齐文宣何如人

太宗谓侍臣曰：“齐文宣何如人？”公对曰：“非常颠狂，然与人共争道理，自知短屈，即能従之。臣闻齐时，魏恺先任青州长史，尝使梁还，除光州长史，不就，杨遵彦奏之。文宣帝大怒，召而责之。恺曰：‘臣先任青州大藩长史，今有使劳，更无罪过，反授小州，所以不就。’乃顾谓遵彦曰：‘此汉有理。’因令舍之。”太宗曰：“往者卢祖尚不肯受官，朕遂杀之，宣帝虽颠狂，尚能容止，此事朕所不如也。祖尚不受处分，虽失人臣之礼，朕即杀之，大是伤急。一死不可再生，悔所无及，宜复其官阴。”

○对周孔儒教商韩刑法

太宗曰：“周孔儒教，非乱代之所行；商韩刑法，实清平之粃政。道既不同，固不可一概也。”公对曰：“商鞅韩非申不害等，以战国纵横，间谍交错，祸乱易起，谲诈难防，务深法峻刑以遏其患，所以权救于当时，固非致化之通轨。”

○对为政之要务全其本

太宗与贵臣宴于丹霄殿，谓群官曰：“为政之要，务全其本。若中国不静，远夷虽至，亦何所益朕与公辈共理天下，令中夏乂安，四方静肃，并由公等咸尽忠诚，共康庶绩之所致耳。朕实喜之。然安不忘危，亦兼以惧。朕见隋炀帝篡祚之初，天下强盛，弃德穷兵以取颠覆；颉利近者，足为强大，意既盈满，祸乱斯及，丧其大业，为臣于朕；叶护可汗亦大强盛，自恃富贵，通使求婚，失道怙乱，奄致破灭；其子既立，便肆猜忌，众叛亲离，覆基绝嗣。朕虽不能远慕尧舜禹汤之德，自睹此辈，何得不诫惧乎公等辅朕，功绩已成，唯当慎以守之，自致长保，并宜勉力，事有不可，则须明言，君臣同心，何得不理。”公对曰：“陛下弘至化，安天下，可谓功已成矣。然每睹非常之庆，弥切虑危之心，自古至慎，无以加此。臣闻鲍叔牙饮桓公，祝曰：‘愿君无忘在莒，管仲无忘在鲁，甯戚无忘饭牛’。陛下居安思危，在治思乱，无忘之念过叔牙之愿矣。臣闻上之所好，下必従之，明诏奖励，足使懦夫立节。”

○对为君之道先存百姓

太宗问拓设使人曰：“拓设兵马，今有几许？”对曰：“见有四千余兵，旧有四万余人。”太宗曰：“为君之道，必须先存百姓，若损百姓以奉其身，如割胫以自啖，腹饱而身弊。”又曰：“身安天下安。必须先正其身，未有表正而影曲，上理而下乱者。朕每思伤其身者，不缘外物，皆由嗜欲以成其祸。若耽嗜滋味，玩悦声色，所欲既多，所须亦大，既妨政事，又扰生人。且复出一非理之言，万姓为之解体，怨讟既作，离叛亦兴。朕每思此，不敢放逸。”公对曰：“古者圣哲之王，亦近取诸身，远体诸物。昔楚聘詹何曰：‘未闻身理而国乱者。’陛下所明，实古之大义。”

○对西胡爱珠

太宗谓侍臣曰：“朕闻西胡爱珠，若得好珠，劈身藏之。”侍臣咸曰：“贪财损己，实为可笑。”太宗曰：“勿唯笑彼，今官人贪财，不顾性命，身死之后，子孙被辱，何异西胡之爱珠邪帝王亦然。恣情放逸，劳役无度，信任群小，疏远忠正，有一于此，岂不灭亡。隋炀帝奢侈自贤，身死匹夫，亦为可笑。”公对曰：“臣闻鲁哀公谓孔子曰：‘有人好忘者，移宅乃忘其妻。’孔子曰：‘又有好忘者甚于此，丘见桀纣之君，乃忘其身。’”太宗曰：“朕与公等，既知笑人，今共相匡辅，庶免人笑。”

○对奏事战惧

太宗谓侍臣曰：“朕见胡裴始毕上书，论西蕃事，意颇有情理。朕与共语，非常战惧。今奏一事，人亦应如此。”公对曰：“天颜俯临，岂得不惧。臣见在外诸司，欲奏事者，先三五日反覆寻思，及其临奏，三分不能道得一分。寻常易事，尚难如此，况争谏之人，出言皆是触忤。赖蒙陛下假其颜色，若不如此，理终不申。”

○对古来帝王皆欲国祚长久

太宗曰：“古来帝王，皆欲国祚长久，但为威势既高，下情不能上达，加以小人君子杂处，其朝任不得人，遂至亡灭。”公对曰：“巧佞忠正，无代不有，但相时君所好而进。若用忠正则理，用邪佞则乱，必然之理也。”太宗曰：“为帝王者，必须慎其所与，只如鹰鹞鞍马声色殊味，朕若欲之，随须即至，如此等事，常败人正道。邪佞忠正，亦在时君所好。若任不得贤，何能无灭。”公对曰：“臣闻齐威王问淳于髡曰：‘寡人所好，与古者圣王同否’髡对曰：‘古者圣王所好有四，今王所好唯有三种。古者好色，王亦好之；古者好马；王亦好之；古者好味，王亦好之；古者好贤，王独不好。’齐王曰：‘今无贤可好也。’髡曰：‘古之美色即有西施毛嫱，奇味即有龙肝豹胎，善马即有飞兔绿耳，此等今既无之，王之厨膳、后宫、外厩，今亦备矣。王若以今之无贤，未知前代之贤得与王相见否。’”太宗深然之。

○对西蕃通来几时

太宗尝御瑶池殿，顾谓侍臣曰：“西蕃通来几时？”公对曰：“《禹贡》云：西至流沙。又云：西戎即叙，不明境域所至。汉武帝置敦煌、张掖等郡，自此已后渐通西域。”太宗谓群臣曰：“朕闻汉武帝时，为通西蕃，中国百姓死者大半。此事著在史籍，不能具道。但隋后主欲开蒽岭已西，镇守俱未当死者，继于道路。加闻流沙已西，仍有隋破坏车毂，其边即有白骨狼籍。北筑长城，东渡辽水，征伐不息，人无聊生，天下叛之，聚而为盗，炀帝安然，恣其所欲，遂至灭亡，只为不闻其过。朕以此事永为鉴诫。今与诸公共理百姓，但有不可行，即向朕言，勿得面従，苟相悦誉。且朕素无学术，未闲政道。一日万机，不能尽经耳目，所有处断，恐独见不明，致有失所。所以委公等，公等善相辅弼，使兆庶得所，此乃长保富贵，荫及子孙；若尸禄旷官，苟贪荣利，必加黜辱，终不容舍。朕既以汉武帝、隋后主为龟镜，公等亦须常将此事相规谏也。”群臣并拜谢。公进曰：“陛下思弘至化，砥砺群下，臣等敢不竭股肱之力。但恐识度愚浅，无益万分。臣闻汉武帝承五代之资，天下无事，府库充实，士马强盛，遂思骋其欲以事四夷，闻蒟酱而开邛僰，贪良马而通大宛，北逐匈奴，南征百越，老弱疲于转输，丁壮死乎军旅。海内骚然，户口减半，至于国用不足，府库空虚。乃榷估盐铁，征税关市，课算舟车，告缗卖爵，侵渔百姓。万端俱起，外内困穷，无以给边费，议以营田代卒，冀以助军，迄于暮年，方始觉悟。下哀痛之诏，封丞相为富民侯，仅以寿终，几及大乱。炀帝恃其强盛，思欲追踪汉武，戎车屡动，人不聊生。十余年间，亡身戮国。陛下威加海外，无远不臻，深惟二主以为殷鉴，所谓一人有庆，兆民赖之。臣等奉以周旋，不敢失坠。”太宗曰：“朕遇千虑一失，必望有犯无隐。”

○对百官应有堪用者

太宗曰：“百官之内，应有堪用者，朕未能知之，不可造次，为天下主诚亦难。朕今行一事，则为天下所观；出一言即为天下所听。用得好人，为善者皆劝；误用恶人，不善者竞进。赏当其劳，无功者自退；罚当其罪，为恶者诫惧。故知赏罚不可轻行，用人弥须审悉。”公对曰：“举选之事，自古为难。故考绩黜陟，察其善恶。今欲求人，必须先访其行，审知其善，然后任之。假令此人不能济事，只是才力不及，不为大害；误用恶人，假令强干，为患极多。但乱代唯求其材，不顾其行；太平必须材行俱兼，始可任用也。”

○对铁之为用

太宗曰：“铁之为用，无处不须。至于金银，玩好而已。不知何意，人皆爱之。”公曰：“兵杖农器，非铁不可；金银珠玉，唯有丰年人以为货。故谚云：‘丰年珠玉，俭年谷粟’。”太宗曰：“正为蕃人爱，不可全弃。”

○对侍臣全无谏争

太宗谓孙伏伽曰：“今以公为谏议大夫，必须献可替否。”又谓侍臣曰：“公等全无谏争。”公对曰：“昔者齐景公射不中的，而左右俱称其善，景公曰：‘自晏子死，不复闻寡人之过。’弦章对曰：‘上之所好，下必従之。君若以謇谔为忠，则人皆晏子。’陛下每称述忠谏之士，若有事须献替，谁敢不尽其忠？”

○对李密王世充优劣

太宗问曰：“义宁之初，国家虽有关中，王世充、李密各自割据。当此之时，诸君所事之主，谁优谁劣？”公对曰：“李密智计英拔而器度局小。”戴胄奏称：“王世充言议分明繁而寡要，为化但为一时之利，不堪思其后图。”太宗曰：“平定天下，朕虽有其事，若守之失图，功业亦复难保。秦始皇实可为诫。公等宜念公忘私，荣名高位，可以长守。”公对曰：“臣闻之：战胜易，守胜难。陛下深思远虑，安不忘危，功业既彰，德教复洽。常以此为政，天下不得不安，四海不得不乐。”

○对吐谷浑使人惧

吐谷浑使人请婚，唐俭奏称：“其使大战惧。”太宗曰：“公等以此言虚实。”公对曰：“今四方诸国，并为陛下臣妾。若发一使，遣诸国征之，立即败亡，何得不惧也。”

○对隋炀帝求觅无己

太宗曰：“隋炀帝求觅无己，内则淫荡于声色，外则剿人以黩武，遂至灭亡。朕睹此，但以清静抚之。今百姓自言安乐，岂知朕之力也。”公对曰：“尧人击壤而歌，亦云：‘帝有何力于我哉’只将此事，以为太平百姓，亦不知由主上安之也。”太宗曰：“朕今安养百姓，岂求其知，但论理乱在时君耳。”公对曰：“此事非知之难，终行之难。”

○对隋日山东养马

太宗曰：“隋日，山东养武马，一匹百余贯钱。”公对曰：“当时官人因自贩马，粟麦既贱，立限令市。非理督责，乃至破其产业，官人马尽便宽其日月。百姓不堪，所以聚而为盗。”太宗谓侍臣曰：“朕身不下殿堂而四夷宾服，此之功业，实所重惜思安，其术未尝一日忘也。朕见隋炀帝，都不以官人违法为意，性多猜忌，唯虑有反叛者。朕则不然，但虑公等不遵法式，致有冤滞，每见告密之徒，殊不挂意，宜体此心，务以德养人，即是勿毁之道。”公对曰：“陛下平定宇内，实如诏旨。今功业既定，天下已安，而日慎一日，务以德胜。臣等虽愚，敢不奉识圣意。”太宗又谓萧璟曰：“卿在隋时，数见皇后否？”璟对曰：“自其儿女，不得相见；臣何人也，辄得见之。”公曰：“臣闻炀帝，特不信齐王，常有中使察之，奏其饮宴，则曰：‘经营何事称意’若其忧悴，则曰：‘彼将有他念。’故尔父子之间且犹至是，而况他人乎？”太宗曰：“今朕视正道，胜炀帝知齐王远矣。”

○对隋主入突厥界

太宗曰：“大业之初，隋主入突厥界，兵马之强，自古已来不过一两代耳。大业之末，夷人极盛，今一衰弊，并为我擒。以此观之，富贵不可骄逸也。”公对曰：“天下安危，唯在为政善恶。臣观隋氏、突厥之败，实由贪贱放逸。陛下居安思危，故得天下静谧。”

○对不见谠言

太宗谓侍臣曰：“比三两月来，不见公等谠言，未知以朕不可谏争，隐而不言为是庶事咸得不须论也！”公对曰：“陛下每见一事即为鉴诫，臣等深识圣情，必事理有违，岂敢隐而不奏。然比来大使既出，内外无事，所以不论。”

○对丧乱未有如隋日者

太宗曰：“古来虽复时遭丧乱，未有如隋日者。朕皆平之，功何如古人？”公对曰：“前代虽逢丧乱，皆有牧宰割据，不过数岁即有所归。至于隋末天下鼎沸，百姓涂炭，经十余年，陛下应天顺人，一时平定，此乃再造天地，重立区夏，此之功业，古来未有。”

○对人君所务宽厚

太宗谓右仆射李靖等曰：“人君之道，唯在宽厚，非但刑戮，乃至鞭挞亦不欲行。比每人嫌朕太宽，未知此言可行否？”公对曰：“古来帝王，以杀戮肆威者实非久安之策。臣等见隋炀帝初有天下，亦大威严，而官人百姓造罪未一。今陛下仁育天下，万姓获安，臣下虽愚，岂容不识恩造。”太宗曰：“公等假以为非，朕终不改此志。”

○对向晓后有一星

太宗谓李靖等曰：“今旦向晓，复有一星出东方，旧者合昏没，何因更有此星？”又曰：“埽星。”公对曰：“典籍所载，有长星，有孛星，有彗星。长星其形极长，孛星小短，彗星如埽形。今人所谓埽者，即是彗星。”公又奏曰：“臣闻古帝王未有无灾变者，但能修德，灾变自消。陛下因有天变，遂能诫惧，反覆思量，深自克责，虽有此变，必不为灾。”

○对人身假令无病

太宗曰：“夫人之身，假令无病，不免有疥癣，及时有小恶处。用人求备，理实为难。”公对曰：“自古为政，但举大体。尧舜之时，非全无恶，但为恶者少；桀纣之代，非全无善，但为恶者多。譬如百尺之木，岂能无一枝节今官人居职，岂能全不为非但犯罪者少，即是大化。”

○对百姓籍我抚养

太宗谓房玄龄等曰：“今天下百姓，籍我抚养，先须令我安稳。今上封者，唯道九成往来，百姓辛苦。”公对曰：“陛下意存容纳，许其进言，则妄处多不妨，时有可录。陛下所有短长，此人多不肯隐，但容纳之，亦是善事。”

○对百姓大似信佛

太宗谓长孙无忌等曰：“在外百姓，大似信佛。上封人欲我每日将十个大德共达官同入，令我礼拜。观此，乃是道人教其上书。”公对曰：“佛法本贵清净，以退浮竞；且道、俗事既不同，昔释道安，一时名德，符永固与之同舆，权翼以为不可；释惠琳非无才俊，宋文引之升殿，颜延之云：‘此三台之位，岂可使刑余之人居之。’今陛下若欲崇信佛教，岂须日别见道人。”

○对儿子常一处

吴王恪奉见太宗，谓房玄龄等曰：“朕于儿子，常欲一处。但家国事义，实亦不同。欲令其子孙代代桓继，且又绝其觊觎。朕今供养太上皇，与私亦异，以镇抚四海，不贻太上皇忧。为孝则天子之孝也。”公对曰：“臣闻孝行有三：大孝尊亲，其次不辱，其下能养。今陛下立身扬名，富有天下，华夷安泰，此实大孝，岂同进饘粥侍左右之孝也。且以四海之主，岂比庶人若与子孙同在一处，非所以保根固本之策。”

○对无事与公等饮

太上皇幸两仪殿，内外群臣奉见太上皇，还西宫，太宗従至大安宫，还，顾谓长孙无忌等曰：“今天下无事，侍太上皇与公等同宴，可谓至乐。然朕若与公等忘政事，但欢宴，盖非常安之法。”公对曰：“陛下酣宴之后，犹不忘庶政，古者尧舜禹汤所以太平，实用此道。”太宗因曰：“古之人君处廊庙，居逸乐，臣下一事失所，便弃前功，解免黜放，急处如此。”公对曰：“人君发怒于一臣，将行刑罚而能念其旧功者，鲜矣。陛下今发德音，臣等幸甚。”

○对言者君子之枢机

太宗曰：“朕每思言者，君子之枢机，谈何容易；匹夫之间，出言不善，人或记之，成其耻累。朕则四海之主，出一言失所，亏损岂同匹夫者邪？”公对曰：“人君居四海之尊，若有亏失，古人以为日月之蚀，人皆见之，实如陛下之所诫慎。”　 

卷四

○对所居殿隋文帝造

太宗谓房玄龄等曰：“朕所居殿，隋文帝造，已经四十于年，损坏处少。唯承乾殿是炀帝造，工多觅新奇，斗棋至小，年月虽近，破坏已多。今为政，更欲别作意见，亦恐似此屋耳。”公对曰：“昔魏文侯时租赋岁倍，有人致贺，文侯曰：‘令户口不加，租赋岁倍，此由课敛多，譬如皮，熟之令大则薄，令小则厚，理人当亦如此。’由是魏国大化。臣今量之，陛下为政，百夷宾服，天下已安，但须守今日化道，亦归之于厚，此即是已足也。”

○对周齐末主优劣

太宗谓公曰：“昨进周齐史看，末代之主，为恶莫不相似，俱至灭亡。然两主若为优劣？”公对曰：“二主亡国虽同，其行即别。齐主懦弱，政出多门，上下相蒙，遂至亡国；周主立性凶强，威福在己，亡国之事，皆在其身。以此而论，齐主为劣。”

○对平定四方

太宗谓侍臣曰：“计朕平定四方，优勤百姓，虽不及前代哲王，比炀帝故应万倍。但君臣相须，事同鱼水。然鱼不得水则立，水无鱼则废。世有理乱，移易风俗，终自如旧。固知国家唯藉臣佐及百姓，共相翊戴，方得保其尊荣。”公对曰：“昔楚王召詹何为相，何曰：‘唯解修身，不解理国。’王又遣使重请何曰：‘未有身正而国不理者。’今远方慕化，并由陛下克己自修，所以夷狄咸知效命。”

○对刑法宽猛

太宗御太极殿，大赦，因谓侍臣曰：“为君极难，法若急，恐滥及善人；法若宽，则不肃奸宄。宽猛之间，若为折衷？”公对曰：“自古为政者，因时设教。若人情似急，则济之以宽；如有宽慢，则纠之以猛。时既不常，所以法令无定。”

○对有天下者皆欲子孙万代

太宗曰：“朕常思，自古有天下者，皆欲子孙万代，政化过于尧舜，及其所行，则与尧舜相反。如秦始皇，亦是英雄之主，平定六国已后，才免其身，至子便失其国。桀纣幽厉，亦皆丧亡，朕为此不得不惧。且天下百姓，倾耳侧目，唯看善恶。朕岂得不自思之。”公对曰：“自古以来，人君为难，只为出言即成善恶。若人君出言欲闻已过，其国即兴；若出言欲人従已，其国即丧。古人云：‘一言可以兴邦，一言可以丧邦。’正为如此。但天下人，皆自进于陛下以荣其身，若正人即欲以正道辅佐，佞人即欲以邪道自媚，工巧者则进奇服异器，好鹰犬者即欲劝令畋游。所欲自进者，不觉为非，皆言为是。若陛下常守正道，则奸人不能自效，如开其路，则人人欲遂其心矣。”太宗曰：“然。”

○对隋大业起居注

太宗问侍臣：“隋《大业起居注》，今有在者否？”公对曰：“在者极少。”太宗曰：“起居注既无，何因今得成史。”公对曰：“隋家旧史，遗落甚多。比其撰录，皆是采访，或是其子孙自通家传参校，三人所传者，従二人为实。”又问：“隋代谁作起居舍人？”公对曰：“崔祖浚、杜之松、蔡允恭、虞南等。臣每见虞南说，祖浚作舍人时，大欲记录，但隋主意不在此，每须书、手、纸、笔所司多不即供，为此，私将笔抄录，非唯经乱零落，当时亦不悉具。”

○对帝王有盛衰

太宗谓侍臣曰：“观古来帝王，有盛有衰，犹朝之有暮，皆为蔽其耳目，忠正者不言，邪谄者日进。既不见其过，以至于灭亡。朕在九重之中，不能遍览天下，故布之卿等，以为朕之耳目，莫以天下无事，四海安宁，便不存意。”公对曰：“自古亡国之主皆为居安忘危，处理忘乱，所以不能长久。陛下富有四海，内外清晏，遂能留心政道，常如临深履薄，国家历数，自然灵长。臣等滥当重任，今又亲蒙诫勖，唯知自励，敢不尽心。”

○对隋末百姓不自保

太宗曰：“隋时百姓，假有财物，岂能自保自我有天下以来，存心抚养，无所科差，人人皆得营产业，守其资财，即我所赐。向使我徵求无已，虽数赏赐，亦不如不得。”公对曰：“尧舜在上，百姓亦云：‘耕田而食，凿井而饮。’含哺鼓腹而云：‘帝有何力于其间哉。”今陛下如此含养百姓，可谓日用而不知矣。”又奏曰：“昔晋文公出畋，逐兽砀入大泽，迷不知所出。其中有渔者，文公谓曰：‘我，若君也，道安従出我且厚赐汝。’渔者曰：‘臣愿有献。’文公曰：‘出泽而受之。’于是送出泽。文公命曰：‘子之所欲教寡人者何也愿受之。’渔者曰：‘鸿鹄保大海之中，厌而数移徙之小泽，则必有缯弋之忧；鼋鼍保渊厌而出之浅渚，则必有网罗钓射之忧。今君逐兽，砀入至此，何行之大远也。’文公曰：‘善。’谓従者记渔者名，渔者曰：‘君何以名为君其尊天事地，敬社稷，固四国，慈爱万民，薄赋敛，轻租税者，臣亦与焉；君不尊天事地，不敬社稷，不固四国，外失礼于诸侯，内逆人心，一国流亡，渔者虽有厚赐，不得保也。’遂辞不受。”太宗曰：“卿言是也。”

○对月令早晚有

太宗谓侍臣曰：“《月令》蚤晚有？”公对曰：“今《礼记》所载，《月令》起自吕不韦。”太宗曰：“但为政专依月令，善恶复皆如所记否？”公对曰：“秦汉已来，圣主依《月令》事多矣；若一依者，亦未有善，但古者设教，劝人为善，所行皆欲顺时，善恶亦未必有此。”太宗曰：“《月令》既起秦时，三皇五帝并是圣主，因何不行《月令》？”公对曰：“计《月令》起于上古，是以《尚书》云：‘敬授人时。’吕不韦止是修古《月令》，未必始起秦代也。”

○对读书善事

太宗问曰：“朕比读书，所见善事，并即行之，都无所疑；至于用人，则善恶难别，故知人极为不易。朕比任使公等数人，何因政化犹不及文景？”公对曰：“陛下留心政道，委任臣等，逾于古人，正由臣等庸短，不能副陛下所寄；若论四夷宾服；天下无事，古来未有似今日者。至于文景，不足以方圣德。”公又曰：“自古人君，初为政者皆欲比于尧舜，及天下既安，即不能终其善事。人臣初被委任，亦欲尽心竭力，及得富贵，即欲保全官爵。若使君臣常不懈怠，岂有天下不安之理？”太宗曰：“确论至理，诚如公言。”

○对弘演内肝

太宗谓侍臣曰：“狄人杀卫懿公，尽食其肉，独留其肝，弘演呼天大哭，自出其肝而内懿公之肝。今欲求其人，不可得也。”公对曰：“在君待之而已。昔豫让为智伯报仇，欲刺赵襄子，襄子执而护之，谓让曰：‘子昔不事范中行乎智伯尽灭之，子乃委质智伯，不为报仇，今为智伯，何也’让答曰：‘臣昔事范中行，中行以众人遇我，我以众人报之；智伯以国士遇我，我以国士报之。’在君礼之而已，何患无人。”

○对怀州有上封事者

太宗谓侍臣曰：“朕昨往怀州，有上封事者云：‘何为常差山东众丁于苑内营造，即日徭役似不减隋时。怀洛已东雕残，人不堪命，而畋猎尤数，骄逸之主也。今者复来怀州游畋，是不得复至洛阳矣。’夫四时搜狩，既是帝主常礼，今幸怀州，秋毫不干于百姓，凡上书谏争，自有常准。臣贵有辞，主贵能改。如斯诋毁，有似咒诅。”公对曰：“国家开正言之路，所以上封者极多。陛下亲自披阅，或冀片言可取，所以侥幸之士，得肆丑词。臣谏其君，甚难折衷，従容讽动使行之。孔子曰：‘凡谏有五，吾従讽谏。’汉元帝尝酎祭宗庙，出便门，御楼船，御史大夫薛广德当乘舆前，免冠顿首曰：‘宜従桥。陛下不听臣，臣自刎，以颈血汗车轮，陛下不得入庙矣。’元帝不悦，光禄勋张猛进曰：‘臣闻主圣臣直，乘船危，就桥安。圣主不乘危。广德言不可不听。’元帝曰：‘晓人不当如是邪。’乃従桥。以此而言，张猛可谓能谏其君者也。”

○对百姓安否

公拜埽还乡，太宗遣三卫二十人従，仍借殿中马三十匹，赐物七百段。并给传乘。至是还，奉见焉，太宗劳之曰：“今日卿至，真可谓喜也。”公再拜谢。太宗乃问所经百姓安否，公对曰：“百姓咸蒙亭毒之恩，并得安居乐业。”太宗曰：“朕存心爱养，不愧古人，所未免百姓之言，唯猎一事耳。”时桂阳主在座，奏称：“陛下出游，唯将近亲左右及给使等，何关百姓？”公曰：“譬如人之故旧，有儿子无赖，破其产，虽不关已，然心必恶之。”又曰：“去冬暮，従怀州还，有人言陛下复欲幸关南，在外悉装束讫而竟不行，因何有此消息。”太宗笑曰：“当时实有此心，但畏卿嗔，遂即不去。”公再拜谢。

○对守文创业

太宗谓侍臣曰：“帝王之业，草创与守文，孰难？”左仆射房玄龄奏称：“天地草昧，群雄竞逐，功破乃降，战败乃服。由此言之，草创为难。”公对曰：“帝王之起，必由仁德，天下乐推，同心协力，为物除害，天授人与，翻为不难；然既得之后，志趣骄逸，人乐安静而行役不休，人已雕残而裒敛不息，有国之弊，常由此起，以斯而言，守文则难。”太宗谓房玄龄曰：“卿所对，不如徵之切也。”

○对君臣治乱

太宗谓侍臣曰：“君乱于上，臣理于下；或臣乱于下，君理于上，二者苟逢，何者为甚？”公对曰：“君心向理，则照见下非；若诛一劝百，谁敢不畏若昏暴于上，忠谏不従，虽百里奚、伍子胥之在吴虞，不救其祸。”太宗曰：“必如此也。齐文宣惛暴，杨遵彦以正道扶之，得理，如何？”公对曰：“遵彦弥缝暴主，救理人物，才得免乱，亦甚艰辛，于圣主严明，臣下畏法，不同日而语。”知

○对山崩川竭

太宗谓侍臣曰：“山崩川竭，自古以为灾。比来水旱不调，抑亦由人事”。公谢曰：“山有朽壤而崩，古人不以为患；唯政教有失，乃以为灾。”太宗曰：“然。”

○对隋主博物有才

太宗谓侍臣曰：“朕观隋主文集，博物有才，亦知悦尧舜之风，五桀纣之行。然而行事，即与言相违，何也？”公对曰：“自古称人主之善，在有君人之量，能任使人，智者为之谋，勇者为之战，虽聪明圣哲，以黈纩冕旒垂耳目。隋主虽有俊才，无人君之量，恃才骄物，所以至于灭亡。”太宗曰：“然。昔汉武征役不息，户口减半，中涂能改，还得传祚子孙。向使隋主早寤，亦不至灭亡也。”

○对往岁马料

太宗曰：“往岁马料甚厚，今唯料麸三升，数年来又放宫人三五千人出，准计所费，与旧当减半，何为往日人多料厚而常足，今日人少料薄反以不供，何也？”公对曰：“往岁所须，皆于百姓取足；今日所用，皆于仓库出供，所用虽多，不扰百姓；所以用虽少于往时，而供进时有所阙。”

○对古今人同异

太宗问曰：“今人与古人同邪。”公对曰：“人多以古人淳朴，今人浇浮。以臣量之，势亦相似。”太宗曰：“今之人固不及古，古之君臣为化，唯以百姓心为心；近代帝王，唯损百姓以适其欲。朕今与公等，虽不及古，然须以百姓为心，不得有损于物而自奉也。”

○对庆善乐为文舞

庆善乐为文舞，破阵乐为武舞，诏公及虞南、褚亮、李百药等为之词。太宗谓侍臣曰：“昔周公相成王，制礼作乐，久之乃成。逮朕即位，数年之间，成此二乐；五礼又复刊定，未知堪为后代法否朕观前王有功于人者，作事施令，有即为法所贵，不忘其德者也。朕既平定天下，安堵海内，若德惠不倦，有始善终，自我作古，何虑不法。若遂无德于物，后代何所遵承以此而言，后法不法，犹在朕耳。”公对曰：“陛下拨乱反正，功高百王，自开辟已来，未有如陛下者也。更创新乐，兼修大礼，自我作古，万代取法，岂止子孙而已。”

○对太子师保古难其选

太宗谓侍臣曰：“太子师保，古难其选。成王幼小，以周召为保傅，左右皆贤，足以长仁致化，称为圣主。及秦之胡亥，始皇所爱赵高作傅，教以刑法，及其篡也，诛功臣、杀亲戚，酷烈不已，旋踵亦亡。以此而言，人之善恶，诚由近习。朕弱冠交游，唯柴绍窦诞，然则诞等为人，既非三益，及朕居宝位，经理天下，虽不及尧禹之明，庶免乎孙皓、高纬之暴，以此言之，复不由染，何也？”公对曰：“中人可与为善，亦可与为恶。然上智之人，自无所染。陛下受命自天，平定寇乱，救兆人之命，旋致升平，岂绍诞之徒能累圣德但《传》云：‘放郑声，远佞人。’近习之间，尤宜深慎。”太宗称善。

○对汉代常以八月选子女

太宗谓侍臣曰：“汉代常以八月选洛阳中子女资色端丽者，载还后宫，此不可为法。然即日宫内，甚多配役之口，使其诞乳诸王，是非所宜。据此论选补宫列，理宜依礼。”公对曰：“人多惑嬖色，乃致败乱。周幽惑褒姒，晋献惑骊姬，耽于宠欲，废嫡立庶，幽王因此身死，遂丧西周；献公身虽护没，祸延数代。嫔御之间，所宜深慎。”

○对帝王之兴有天命

太宗问侍臣曰：“帝王之兴，必有天命，非幸而得之也。”房玄龄对曰：“王者必有天命。”太宗曰：“此言是也。朕观古之帝王，有天命者，其势如神，不行而至；其无天命，终至灭亡。昔周文王、汉高祖，启洪祚，初受命，则赤雀来；始发迹则五星聚。此并上天垂示，徵验不虚。非天所命，理难妄得。朕若仕隋朝，不过三卫，亦自惰慢，不为时须。”公对曰：“《易》云：‘潜龙勿用。’言圣德潜藏之时，自不为凡庶所识，所以汉祖仕秦，不逾亭长。”

○对封禅

太宗谓房玄龄等曰：“封禅是帝王盛事，比表请者不绝，公等以为何如？”公对曰：“帝王在德不在封禅。自丧乱已来，近泰山州县，雕残最甚。若车驾既行，不能全无使役，此便是因封禅而劳役百姓。”太宗曰：“封禅之事，不自取功绩归之于天；譬如玄龄等功臣，虽有益于国，能自谦让归之于朕，岂似不言而欲自取。今向泰山，功归于天，有似于此。然朕意常以嵩高，既是中岳，何谢泰山。公等评议。”

○对积德累仁

太宗问公曰：“朕为人主，实仰止古先帝王。至于积德累仁，丰功厚利，四者朕皆行之，何等优劣？”公对曰：“德仁功利，陛下兼行矣。至于功利二善，所益居多。夫平海内之乱，除戎狄之害，是陛下之功；安堵黎元，各复生业，是陛下之利。”

○对贤人出仕

太宗谓侍臣曰：“夫贤人出仕，进则利物荣主，退则官达名成，勤于此事，闻之益少。唯有见恶如崩，淫酒是务，此皆不学而能，是以善人常少，恶人居多。古人称百年一贤，谓之比户企伫，奇才常不可得。”公对曰：“夫贤人居则善其身，达则兼济其物。是以明圣求之，不有懈怠。”

○对帝王不能常理

太宗谓侍臣曰：“朕闻自古帝王，亦不能常化。假令内安，必有外扰。当今远夷率服，百谷丰稔，贼盗不作，内外宁静，朕喜得此事，故共公等乐饮。此非朕一人之力，亦由公等共相存辅。然安不忘亡，理不忘乱，虽知今日无事，亦须思臣终始，常得如此，始是可贵。”公对曰：“自古以来，元首股肱不能备具，或时君圣臣即不贤，或遇贤臣即无圣主。今陛下圣明，所以致化；臣等驽蹇，不称陛下所任，然臣等虽不堪任用，陛下放黜即得；若有贤臣，但令君不思化，亦无所益。今天下太平，臣等以为喜，此由陛下居安思危，孜孜不怠。”太宗曰：“万机事重，岂得不思。公可语起居郎，常书笏上云：‘居安思危。’朕若不思，即向朕道。”

○对加蔺谟罪

太宗与大将军蔺谟语，谟不对，太宗怒而系之，后知其聋，乃释不问，谓侍臣曰：“我昨发怒蔺谟，若遂加其罪，岂不枉滥。”公对曰：“古者帝王多因喜怒遂滥其赏罚。今陛下思怒蔺谟，遂能却更思省，若此心不移，四海之福。”

○对凌敬乞贷责所举

有司奏：“近臣所荐凌敬，乞贷之状。”太宗责公等滥进何也，公对曰：“臣等每蒙顾问，常具言其长短，有学识，强谏争，是其所长；爱生产，好经营，是其所短。今其为人作碑文，教人读书，即附托官人，回易求利，与臣等所说事实未乖。陛下未用其长，唯见其短，以为臣等欺罔，实不甘心。”

○对高丽等三蕃僧求学

高丽等三蕃僧，求学至中国，游莱州，莱州以闻。太宗曰：“不须遣来，此非为学问，但觇国家虚实耳。”公对曰：“陛下所为，若善此等，固当取则；若不善，虽拒蛮夷，亦无益也。”

○对可爱非君

太宗曰：“《书》云：‘可爱非君，可畏非人。’天子者，有道则人推而为之主，无道则人弃而不用，诚可畏也。”公对曰：“古语云：‘君，舟也；人，水也。水能载舟，亦能覆舟。”陛下以为可畏，诚如圣旨。”

卷五

○或奏公阿党亲戚

或奏公阿党亲戚者，太宗使御史大夫温彦博案验其事，乃言者谬妄。彦博奏：“魏徵人臣，须存形迹，不能避远嫌疑，为人所道，虽情在无私，事亦可责。”乃令彦博以此旨责公。因谓之曰：“君前后谏争，凡数百条，岂以小事损君众美。自今以往，不得不存形迹也。”经数日太宗问公曰：“昨来在外，闻有何不是事？”公正色曰：“前日令彦博宣敕，语臣何因不作形迹，此言大不是。臣闻君臣叶契，义体一同，未闻不存公道，唯事形迹。若君臣上下同遵此路，则邦之兴丧，或未可知。”太宗瞿然改容，曰：“前发此语，寻已悔之，君不得因兹遂怀隐避。”公乃再拜而言曰：“臣以身许国，正道而行，必不敢欺负；但愿陛下使臣为良臣，勿使臣为忠臣。”太宗曰：“忠良有异乎？”公曰：“良臣，稷契咎繇是也；忠臣，龙逢比干是也。良臣使身获美名，君受显号，子孙传业，福禄无疆。忠臣身受诛夷，君陷大恶，家国并丧，独有其名。由此而言，相去远矣。”太宗谓曰：“君但莫违此言，朕不忘社稷之计。”乃赐绢一百匹。

○权贵疾公

权贵疾公，每言于太宗曰：“魏徵凡所谏争，委曲反覆，不従不止，意以陛下为幼主，不同于长君。”太宗曰：“朕少不学问，唯好弓马，至于起义，即有大功；既封为王，偏蒙偏爱，理道政术，都不留心；及为太子，初入东宫，思安天下，欲克己为政，唯魏徵与王珪导我以礼，弘我以道，勉强従之，大觉利益，遂力行不息，以致太平，并魏徵等之力，所以特加礼重，每事听従，非私之也。”言者乃惭而止。

○霍行斌告变

霍行斌告变，公预其事，太宗览之，谓侍臣曰：“此言大无由绪，不须鞫问，行斌宜付所司定罪。”公曰：“臣蒙近侍，未以善闻而有大逆之名，罪合万死。陛下曲垂矜照，臣将何以自安请鞫之。”寻仍拜谢，太宗曰：“卿之累仁积行，朕所自知。愚人相谤，岂能由己，不须致谢也。”

○房玄龄考绩不平

房玄龄、王珪掌内外考绩，治书御史权万纪奏其不平，追案勘问，王珪不伏，太宗付侯君集案之。公奏称：“无阿私，必不可推鞫。”太宗大怒，令君集勘当。未奏，太宗问君集，君集奏称：“‘臣谓魏徵，玄龄、王珪挟私滥考，何得阿党，固执言不可推。’徵答云：‘玄龄、王珪俱是国家重臣，并以忠正任使，其所考者既多，或一两人不当，祗是见有左右，终非心有阿私。若即推绳，不相信任，此事便不可信，何以堪当重委。假令错谬有实，未足亏损国家。穷鞫若虚，失委大臣之体。且万纪每日常在考堂，必有乖违，足得论正，当时鉴见，一无陈说，身不得考，方始纠弹，徙发在上嗔怒，非是诚心为国，无益于上，有损于下，所惜伤于正体，不敢有所阿党。’”遂释不问。

○侍宴于丹霄门

太宗宴于丹霄门楼，极欢，长孙无忌奏称：“王珪、魏徵昔在东宫，臣等疾之如仇，岂谓今日并坐而宴。”太宗曰：“魏徵等既能尽心，所事当时诚亦可恕。朕能拔擢用之，以至今日，足谓无愧古人。”酒酣，太宗谓曰：“徵每谏，我不能得，即嗔，公等知否？”公对曰：“臣谏不得，实未有喜，亦不敢嗔。”太宗曰：“君若不嗔，何因临时不应？”公对曰：“臣以事有不可，所以进谏。若不従辄应，便恐此事即行。”太宗曰：“当时且应，更别陈论，亦何为不得？”公曰：“昔舜戒群下：‘汝无面従，退有后言。’若臣面従，陛下方始别陈，此即退有后言，岂是稷契事尧舜之意？”太宗大笑曰：“人言魏徵举动疏慢，此实不然。朕但见其所为，只觉婉媚耳。”公拜谢，曰：“陛下导之使言，臣所以敢谏；若陛下不受，臣岂敢数犯龙鳞。”太宗曰：“史官须记此言。”

○论止足之分

公频论止足之分，太宗未之许。公曰：“群臣委任既久，许其避退，权用之，次观其能否；既得预察群才，又无独任之谤，使善人得进，长廉让之风；若能行之于今，足为将来永法。”太宗曰：“信如公言，然论者犹有同异，待至京下当别议。”

○太宗谓侍臣天下安宁

太宗谓群臣曰：“为政者，岂待尧舜之君，龙益之佐。自我驱使魏徵，天下乂安，边境无事，时和岁稔，其忠益如此。”先是，将发十六道黜陟大使，畿内道未有其人，太宗亲定之，问房玄龄等曰：“此道事最重，谁可先使？”右仆射李靖对曰：“畿内事大，非魏徵莫可。”太宗作色曰：“朕欲向九成，事亦不小，宁遣魏徵邪朕每行，不欲与其相离者，适为其见朕是非，必无所隐，今従公等语遣去，朕若有得失，公等能止邪？”乃令李靖充使，公従往九成宫。

○太宗御西堂宴集

太宗坐于丹霄门外之西堂，引公及右仆射李靖、中书令温彦博等入宴，言及群臣才行，谓靖等曰：“朕自为王至于今日，官人或上书献计，劝朕为善者多矣，日月稍久，官职渐大，志意即移，言论渐少，无不衰倦；唯魏徵与朕为善，官职益高，志节弥厉，见朕一事失所，甚于已身有过，朝夕孜孜，终始如一。自立以来，唯见此一人而已。是以敬之重之，同于师傅，不以人臣处之。”其后每谓房玄龄等曰：“魏徵被我拔擢特异，其报我亦深矣。君与我契阔艰辛，多历年所，劳苦之极，人莫能加。然自即位以来，辅弼我躬，安我社稷，成我今日功业，为天下所称，君不得与魏徵比矣。”

○文德后载诞侍宴

文德皇后诞公主，月满，宴群臣于丹霄殿。太宗命公围棋赌，公再拜曰：“臣无可赌之物，不敢烦劳圣躬。”太宗曰：“朕知君有物，不须致辞。”公固言无物堪供进者，太宗曰：“朕知君大有忠正，君若胜，朕与君物；君若不如，莫亏今日。”遂与公棋，才下数十子，太宗曰：“君已胜矣！”赐尚乘马一匹，并金装鞍辔勒，仍赐绢千匹。

○进五代史

武德中，公与侍中陈叔达、中书令萧瑀、左仆射封德彝、太子詹事裴矩等，同奉诏分修魏、梁、陈、周、齐、隋六代史。侍中已下，各居权要，既不相统摄，撰者无所禀承，事历数年，竟无次序。贞观初，公为秘书监，乃奏停后魏而修梁以下五代。奉敕遣秘书丞令狐德棻、秘书郎岑文本撰周史，前中书侍郎颜师古、给事中孔颖达撰隋史，著作郎姚思廉撰梁陈史，中书舍人李百药撰齐史。师古徙职，以许敬宗代之。公受诏总加修撰，裁定去取，咸资笔削，多所损益，务在简正。隋史序论皆出公手，梁陈及齐各为总论。梁史六秩五十六卷，陈史四秩三十六卷，周史五秩五十卷，齐史五秩五十卷，隋史六秩五十五卷，奏之，时称良史，加左光禄大夫，进封郑国公，赐物二千段。

○让左光禄大夫

公诣朝堂，抗表让左光禄大夫，附崔确奏称：“臣在隋朝，备经丧乱，如臣流辈，死亡略尽，臣得奉太平，又特蒙拔擢，恩泽既深，唯思报效，但臣先有眼疾，比加风疹，转加增剧。天才阴晦，数步之外，全不见人；仓卒转动，即觉心识闷乱。方今天下无事，英彦如林，无容痼疾之人久在枢近，非但不可，更加二品，仍乞解侍中之职，授臣一二品散官，不离左右，足申愚见，拾遗补阙，非敢虚饰，此实臣志愿。”太宗令崔敦礼谓之曰：“国之安危，资于辅弼，得其人则日隆日化，失其人则败不旋踵。公宽以接下，忠以奉上，朕每有乖僻，公未尝不言，社稷安危，唯公是寄。假使公全无两目，犹当舁公置于左右，朝夕谘询；况公所患非重，便欲拂衣高蹈，匪独乖于朕意，佥议以为未可。”

○太宗移旧阁

太宗谓侍臣曰：“我疹病，移一旧阁，伊乃谤我作望陵台，公等须为我鞫问取。”谓杨师道曰：“卿道姜行本作处，用十车铜，闻谁道？”师道奏曰：“魏徵道。”太宗问公曰：“何以生此？”公不应。太宗再三问，对曰：“道十车铜，是谏争语；臣若道姓名，某即是讪谤，必不益圣德。”太宗曰：“我有事，皆向卿道，今卿乃为在下，不向朕道，是朕尽心向卿，卿不尽心向朕也。”因令御史引出鞫问之，乃谓治书侍御史杜正伦曰：“朕于天下亦是有功，每至祠祭，虽不亲行，常心怀悚惧。魏徵于朕，非义従府臣，朕于罪人之中擢与富贵，得朕借问，遂有所隐。朕事天即能畏敬，魏徵即事，便不尽心。昔萧何有大功于汉家，祗为请上林地，汉高祖尚系械之，计魏徵勋庸，岂得与萧何为等，朕为其能谏争，遂宠遇至此，乃恃宠自骄。朕昔问房玄龄事，答云‘不知，’徵当即奏称：‘岂有人臣报主得有所隐。’朕今借问，便不尽心。遣御史推问，乃负气作如此行步，若朕儿能谏争，还作此骄慢，亦须扑杀。朕到伊上，岂有顾惜，看伊意况，似国家不得伊时即不得理。古来帝王，未有魏徵，亦得为化，在朕今日，何藉魏徵。”敕杜正伦速按问。公附奏称：“此阁初移，臣等面奉敕旨，本为避湿，所造不多；但众庶无知，或有谤议，臣初闻望陵台名，即欲内奏，仍共杨师道平章云：‘此名必是浪语，若出合名，百姓自然不惑。’师道语臣：‘有便即奏至尊，听其与说。’不愿即显姓名，非是欲私其人，故隐不道。陛下深居九重，细事不可亲见；臣作股肱耳目，非问无由得知。臣数日前见少府监官某乙，问访比来作司事务多少，云：‘更无造作，事亦不多，但北门造阁处，须钉鍱甚急，恐少，便须市。’供作司唯恐阙乏获罪，臣即语云：‘移一旧阁费用几何’报臣云：‘虽是旧事料理，钉鍱须十车五车。’臣即向师道说。前日面奉进，止所造，盖亦不多役人，又是丁匠，何因人有此语师道共臣平章。只是至尊每事存养，无所造作，人见小小事，即以为多。百姓不可家至户说，那可彰其言语。”遂释不问。太宗御百福殿，公奉谢，太宗令韦挺谓之曰：“卿罪重于千钧，朕任卿使卿，逾于管仲，自近代已来，君臣相得，未似今日。昨问卿事，遂隐不言，朕今思量深可怪恨，向若遂即不道，终不与卿相见。欲论十年任使，一朝遂失，朕意可不惜邪赖卿出外列其姓名，朕录卿忠诚，所以不责。”公对曰：“臣本九泉下人，蒙陛下拔擢，职在枢近，已经十年，情有所守。昨日遂被闻奏，罪合万死。陛下平一海内，爱养生人，天授明德，情存至化，军国机务，皆出圣躬，臣承受不暇，有何功绩昨日若死，今日无由奉见圣颜。”

○太宗即位有上书者

太宗谓长孙无忌等曰：“朕躬即位之初，有上书者非一，或言人主必须威权独运，不得委任群下；或耀兵振武，威慑四夷，唯有魏徵劝朕偃草兴文，布德施惠，中国即安，远人自服。朕従其语，天下安宁，绝域君长皆来朝贡，九夷重译，相望于道。凡以此等事皆魏徵之力也。朕之任用，岂不得人。”公拜谢曰：“陛下圣德自天，留心政术，臣以庸短，承受不暇，岂有所益。”

○太宗幸积翠池赐宴赋诗

太宗幸积翠池，赐贵臣宴。太宗曰：“今兹年谷既登，边方静息，因此农隙，与公举酒，酒酣各咏一事。”公得西汉，其词曰：“受降临轵道，争长赴鸿门。騑传渭桥上，观兵细柳屯。夜宴经柏谷，朝游出杜原。终藉叔孙礼，方知皇帝尊。”太宗曰：“魏徵所言，必约我以礼。此语意极好，特宜记录。”

○皇孙载诞侍宴

皇孙载诞，太宗幸东宫，置酒极欢。群臣等奏称：“皇子多已长成，而陛下初未有孙。今者东宫先诞首嫡，此卜代之休徵，无疆之美庆也。率士苍生，莫不抃舞，臣等喜跃，特百常情。”太宗曰：“君子抱孙不抱子，此是社稷之庆，公等又助朕尽饮，朕安得不喜。”酒酣，太宗召左仆射房玄龄及公于御床前地席，谓曰：“贞观已前，従朕平定天下，夷凶克乱，周旋艰辛，玄龄功勋，何所与让。”太宗自解佩刀以赐之。又曰：“贞观以来，尽心于主，献纳忠谠，国安人利，犯颜正谏，匡朕之违，唯见魏徵一人。古之名臣，何以加此。”双解佩刀以赐之。

○上类戴氏礼

戴氏礼并为注解二秩二十卷上之，诏曰：“礼经残缺，其来已久。汉代戴圣爰记旧闻，古今所宗。条目杂乱，先儒传授，多历年所，咸事因循，莫能厘正。特进郑国公。徵文高翰林，学综册府，服膺典礼，有志讨论，乃依圣所记，更事编录，以类相従。别为篇第，并更注解，文义粲然，遂得先圣微言，因兹重阐，后之学者，多有弘益，宜付秘书，仍令缮写，赐皇太子及诸王各一本。”并赐物一千匹。

○论十六国诸主优劣

太宗与群臣论及十六国诸主优劣，太宗曰：“苻永固何独为所称？”房玄龄对曰：“为任使得人则见称，无其人则不见称。当时为有王景略。”太宗谓群臣曰：“此犹朕之有魏徵。”公拜谢焉。

○预章公主薨

预章公主薨，公奏：“自豫章公主薨逝，陛下久著素服，群情悚栗，咸不自宁。臣闻古之王者，绝于期服，此乃前书典礼，列代旧章。陛下发上圣之慈，深下流之恸，素服以来，遂经旬月；悼往之义，足为加隆。伏愿割无已之痛，従先王之礼，改御常服以副群下之心。臣滥蒙重任，不敢寝默。”太宗従之。

○太宗以公比诸葛亮

太宗谓侍臣曰：“魏徵何如诸葛亮？”岑文本对曰：“诸葛亮一国之政，内处宁安，又行师用兵，威动勍敌，见称今古。魏徵虽未事事尽兼，至于忧国如家，忠言正谏，朝夕孜孜，古人亦无以加也。”太宗曰：“魏徵怀忠奉国，蹈履仁义，唯以道德为务，无所欺负；执持朕躬，必欲致于尧舜之上。诸葛所行，无以过也；所不如者，行师用兵耳。”

○太宗谓侍臣自知者明

太宗谓侍臣曰：“自知者明。人不能善鉴已过，如善为文章，工诸伎艺，皆自谓已善，他人不及；若良工商略，文匠诋诃，芜音拙句，往往而有。又譬傅母养子，颒面豫饰乃堪见人，若栉发必须明镜，览其形容，以鉴善恶。以此而言，人君亦须得匡谏之臣，道其愆过，即其为政无大乖违。一日万机，一人听断，细微差僻，安能尽美。唯有魏徵，随事谏正，多中朕失，其进喻启沃，有同明镜；分明善恶，尞见已形。即数餐嘉言，安得不喜。”太宗因举觞以赐房玄龄、高士廉等，数数励之。

○辞太子太师

皇太子承乾不修德业，魏王泰宠爱日隆，内外庶僚，咸有疑议，太宗闻而恶之，谓侍臣曰：“当今朝臣，忠謇无如魏徵，我遣傅皇太子，用绝天下望。”遂命草诏，谓侍臣曰：“其辞乎？”皆曰：“徵昔为侍中，卒以退让，储傅之重，恐必不当。”太宗曰：“徵识吾此意，将不固辞矣。”及诏下，拜为太子太傅，公自陈有疾，太宗谓之曰：“太子，宗社之本，须有师傅，故选忠正以为辅弼。昔周幽晋献废嫡立庶，有国行此，国必危；有家行此，家必败，如汉家几废太子，赖四皓来助，乃始得安。我今赖公，即其义也。如公疹病，可卧护之。”公乃就职。

○手诏问疾

公疾，太宗手诏曰：“不见数日，忧愤甚深，自顾过已多矣，言已失矣，行已亏矣。古人云：‘无镜可以鉴须眉’，可谓实也。比欲自往，恐劳卿，所以使人来去。若有闻知，此后可以信来具报。”公奏曰：“尧舜率天下以仁而人従之，桀纣率天下以暴而人従之，下之所行，皆従上之所好。今大臣进一人则疑其亲故，拜一人则疑其夺权，欲遣其人，若为展力所以契阔艰辛，同其生死，闻一人之言，即谓可信；新来言者，何以明其无私？”又奏曰：“古者虽犯重罪，君上每言宽宥，必不获已，方始加刑。且人君之威，甚于雷霆，今欲加其罪，则理外诬造；将宥其过，则法内曲辞；欲求刑，必宽平，吏不严酷，不可得也。”又奏曰：“帝王所重在乎定君臣、明父子、正夫妇，三者不乱，然后内外安宁。比见弟子陵师，奴婢忽主，下多轻上，皆有为而来，渐不可长。”又奏曰：“君子有诸已然后求诸人。无诸已然后非诸人，所藏于身不恕而能喻诸人者，未之有也。今临朝堂，以至公为言；退而行之，乃未免私僻之事。或恐有所不便，闻于在下，即横加威怒以掩塞之，欲人不知，莫若勿为；欲盖弥彰，掩之何益。帝王大如天地，信如四时，诸葛亮，小国之臣，犹能开诚心，布公道，今之为政，未能平心，亦亏公道。心所爱则虽僻不以为非，心所嫌则虽正不见其是，居人上者，其身正不令而行，其身不正，虽令不従。今每发言，常疾私相请托，或至小事，自所未免，上为下效，理必然也，虽加之以罪，必不心伏。”太宗称善。

○手诏重闻

太宗手诏曰：“近来疹病，何似渐得可未卿患日久，言面已赊，理国立家，方知难耳。比日自为，劳思委顿，始验任人则逸，自任则劳，非虚言也，此怀公想知之，可以意得，书何尽心，略而言耳。”

○赐殿材为起堂

公宅内无堂，太宗常欲为营造，公谦让不受。太宗虑公疾甚，乃以小殿材为造焉，五日而成，仍遣中使赍素屏风素褥几案床等就赐之，遂其所尚也。公附表陈谢，太宗手诏曰：“观卿书，不如寻常，忧惋之情切朕怀意，处卿至此，当为横济黎元，经图达化耳，岂为朕一人而已，何事果来相谢。”

○太宗亲临丧

公疾亟，太宗幸其第宅，因屏人而语。明日降手诏曰：“观卿形，甚忧闷。昨语深慰，昨坐久何似，但得眠即无苦，以卿有古人之风，今送被二张，勿辞也。”太宗又幸其第，公命加朝服，拖绅以见，太宗抚之，流涕问所欲言，公对曰：“嫠不恤纬而忧宗周之亡。”乃拜其子叔玉为朝散大夫，并赐牙，仍遣左屯卫中郎将李安俨夜，宿公第，动止辄奏。皇太子亦再幸其第，对之流涕。公薨夜，太宗梦公若平生及朝而奏之，太宗趋临，赴哭之甚恸，废朝五日；皇太子亦于西华堂举哀，悲不自胜，诸王及文武百官、诸州计吏，九品以上皆赴丧所。诏赠司空，相卫黎魏洛刑贝七州诸军事，相州刺史，谥曰文贞。给羽葆鼓吹班剑四十人，赙绢布千段，米粟千石，陪葬昭陵。因车载柩，无文彩之饰，申其宿志也。

○太宗幸苑西楼观葬

公葬日，敕京官文武九品以上及计吏，并送至开远门外。太宗幸苑西楼望哭，尽哀，令晋王宣敕祭之。太宗因望送作诗曰：“阊阖总金鞍，上林移玉辇。野郊怆新别，河桥非旧饯。惨日映峰沈，愁云随盖转。哀笳时断续，悲旌乍舒卷。望望情何极，浪浪泪空泫。无复昔时人，芳春共谁遣。”御撰碑文及挽歌辞，仍亲为书。太宗思之不已，遂登凌烟阁，观其画，又赋七言诗送灵座焉，其辞曰：“劲筱逢霜摧美质，台星失位夭良臣。唯当掩泣云台上，空对于形无复人。”

○太宗临朝诏群臣

太宗尝临朝，谓侍臣曰：“夫以铜为镜，可以正衣冠；以古为镜，可以知兴替；以人为镜，可以明得失。朕常保此三镜，以防已过。今魏徵殂逝，遂亡一镜矣。徵亡，朕遣人至宅，就求其书，得遗表一纸，始立稿，草字皆难识，唯有数行乃稍可分辨，云：‘天下之事，有善恶。任善人则国安，用恶人则国乱。公卿之内，情有爱憎。憎者唯见其恶，爱者唯见其善，爱憎之间，宜详审。若爱而知恶，憎而知善，去邪勿疑，任贤勿贰，可以兴化矣。’其遗表如此，何必在多。在朕思之，恐不免。斯事书于笏，知而即谏也。”
