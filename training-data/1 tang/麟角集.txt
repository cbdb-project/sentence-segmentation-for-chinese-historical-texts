麟角集 唐 王棨

提要
麟角集
 　 
 
提要

　　《麟角集》一巻，唐王棨撰。棨，字辅之，福清人，咸通三年进士，官至水部郎中。黄巢乱后不知所终。唐代重进士科，试以诗赋。有司按其声病，以为去取。议者皆患其浮薄少实，而迄不能变。其前后得人亦最为盛。虽以当世大贤，如裴度、韩愈之徒皆工为之，其所作往往附见本集中，然未有以程试之文，专加裒辑行世者。有之，自棨此集始，凡律赋四十五篇。

　　又，棨八代孙宋著作佐郎苹，于馆阁得棨《省题诗》，録附于集，凡二十一篇。题曰麟角者，葢取颜氏家训学如牛毛，成如麟角之义，以及第比登仙也。集中佳作已多载《文苑英华》中。

　　虽科举之业，大都鞶帨其词，无闗著述，而一朝选举之式畧具于斯，録而存之，亦足备文章之一格也。  
　 
麟角集

　　四皓从汉太子赋（以【俱出山中，共辅明徳】为韵） 

　　夏黄绮季，甪里园公。抗迹君臣之外，潜身商洛之中。髙帝搜杨，竟不归于北阙，储皇揺动, 皆来卫于东宫。汉之初也，鳯辇情乖，龙楼恩失，将谋废嫡以立庶，欲易黄裳而元吉。吕后忧深，留侯计宻。且曰，四人可致，一匡永逸。洎安车奉迎之后，当彤庭侍宴之日。森尔离立，皤然间出。似八公而少半，疑五老而无一。髙皇问曰：从者谁乎？安得鹤氅斯众，霜髯与俱。乃言曰：臣等，质同蒲栁，景廹桑榆。是商岭卧云之士，皆秦朝避世之徒。邦无道则隐，邦有道则愚。上曰：自朕之兴，待贤而用。顾朝廷之未治，念先生之所共。昔何隐迹，不为率土之臣；今乃辱身，尽作承华之从。对曰：陛下，扫荡寰宇，秦降楚平。未有称臣之意，唯闻慢士之名。太子则，卑谦守节，柔顺利贞，理有承圣，斯宜继明。臣等，唯义所在，非道不行。虽蹈夷齐之洁，更无伊吕之情。故得，随鸡载之差肩，向龙墀而接武。星星于朝行之列，济济于王人之伍。帝曰：空劳逋客来抚藐尔之孤，可谢周人巳有良哉之辅。既而，问安之位克定，肥遁之心共还。其来也，鹤集丹陛；其去也，云归故山。懿夫，出彼嵓峦，成兹羽翼。一则，免扶蘓之危。一则，祛献公之惑。谁知惠帝立而刘祚安，乃采芝公之徳。

　　凉风至赋（以【律变新秋，萧然遂起】为韵） 

　　龙火西流，凉风报秋。届肃杀而金方气劲，夺赫曦而朱夏威収。五夜潜生，闻桂枝而骚屑；千门溥至，觉玉宇以飕飗。于时，北斗杓移，西郊礼毕。蓐収行少昊之令，夷则代林钟之律。飒尔斯风，生乎是日。俄而，撤欝蒸，扬憀栗，减庭草以芳靡，掠林梢而声疾。繇是，淅沥晴景，浸滛暮天。起苹叶而有准，应葭灰而罔愆。无近无逺，凄然凛然。倐揺曵于红梁，潜催归燕；乍离披于碧树，渐息鸣蝉。然后，扫荡千山，萧条万里。飘爽气以极目，厉秋声而盈耳。恨添壮士，朝晴而易水寒生；愁杀骚人，落日而洞庭波起。但，逺戍烟薄，遥村杵频。磨玉蟾而月色初莹，泛瑶瑟而商弦乍新。虚槛清泠，颇惬开襟之子；衡门凄紧，偏惊无褐之人。北牖闲眠，西园夜宴。红蕖将碧，蕙香减珍。簟与纎，絺色变。张翰庭前暗度，正忆鲈鱼，班姬帐下爰来，已悲纨扇。故得，苦雾晨巻，蒸云昼销。望里而林端袅袅，梦余而窗外萧萧。悄丝管于上宫，陈娥翠敛；飐檐楹于华省，潘鬓霜凋。既而，冷遍中原，阴生兊位。几人离避暑之所，何处轸悲秋之思。虽令，蛩响东壁，鸿辞边地。又安得能，吹赋客而促征车，自是功名之未遂。

　　诏遣轩辕先生归罗浮旧山赋（以题中八字为韵） 

　　帝以先生，乆驻长安，应思故山。新恩而纶綍云降，旧徳而嵓峦许还。今朝北阙之前，已辞丹陛；几日南溟之下，再启玄关。始者，蒙谷传真，罗浮隐耀。造恬澹之深域，达希夷之众妙。来亲玉辇，膺再礼于鹄书；去忆石楼，契初心于鳯诏。诏曰：朕闻，轩后求其大隗，唐尧师乎务成。虽则临治，皆思飬生。是以，深殿延伫，安车逺迎。乆处彤闱，恐欝池鱼之性；永懐碧洞，难忘云鸟之情。乃曰：陛下，顷辱英明，旁求固陋。既容出入于仙禁，复许旋归于海岫。常惭羽服相逢，而道异君臣；益荷鸿私欲别，而情深故旧。于是，罄风驭，奋电衣。千年之灵鹤将去，一片之闲云欲飞。有异二踈，出都门而惜别；寕同四皓，指商岭而言归。持青囊兮，药使旁随；执绛节兮，橘僮先遣。道尊而不顾名位，徳重而如加黻冕。当九重之宫里，思山之意则深；及万里之途中，恋阙之诚不浅。既臻萝洞，乃辟松轩。别后而岚光未老，来时之春色犹存。白鹿青牛，郄放烟霞之境；玉芝瑶草，终承雨露之恩。懿夫，来恊皇情，去全真趣。于秦，无徐市之惑；在汉，免文成之误。臣，知其史，笔已书。故聊详于斯赋。

　　武关赋（以【海内无事，重闗不修】为韵） 

　　路入商山，中横武关。呀重门之固护，屹峭壁以孱颜。昔在危时，屯千夫而莫守；今当圣日，致一卒以长闲。观乎，地势争雄，山形互对。西连蜀汉之险，北接崤函之塞。鏁百二都，绵几千代。世乱则阨限区宇，时清乃通流外内。想其六国连谋，关防日修，则斯地也。云屯貔虎，雪耀戈矛。张仪出以行诈，懐王入而竟留。纵下客之鸡鸣，将闻莫可；任公孙之马白，欲度无由。洎夫，尘起九州岛，波揺四海。秦鹿失而襟带难保，汉龙兴而山河遽改。岂料御冲之所，此日全平；未知击柝之徒，当时安在。所谓，以兵而备者，莫之能守，以道而居者，无得而逾。千里之金城汤池，终为汉有；二世之土崩鱼烂，自是秦无。今则，要害何虞，隆平已久。虽设险而如在，顾戒严而则不。萧条故垒，岂臧文之废来；寂寞空扉，似杨仆之移后。斯葢，文修武偃，国泰时雍。浚四溟而作堑，廓八极以为墉。使，鼙鼓无喧，一水之秋声决决；旌旗常巻，千年之暮色重重。嗟夫。昔为洪枢，今成隟地。信无外以斯见，实善闭之攸致。儒有经其，所感其事，乃曰：今朝西去，苟无随老氏之人；他日东来，谁是识终童之吏。 

　　阙里诸生望东封赋（以【圣徳光被，人思告诚】为韵） 

　　鲁国诸生，欣逢圣明。咸西向以迎睇，望东封而勒诚。习礼空劳日日，而徒瞻岳色；凝旒何处年年，而尚欝人情。岂不以，兵偃三边，尘清万邑。欲行登禅之事，犹执劳谦之徳。是使，想黄屋以心倾，敛青襟而目极。乃相谓曰自古帝王，功成业昌。尽皆增博，厚报穹苍。所以，山呈瑞应，水出荣光。国泰财阜，时豊俗康。固合，陈俎豆，捧珪璋。髙践天坛之上，遥升日观之傍。而乃，阙其仪，寝其议。葢，九重之鳯诏缺敷，四海之鸿恩未被。空令汉史，愿陪检玉之行；更切孔徒，渇见泥金之事。莫不，引领延伫，凝情尽思。未遂相如之请，空吟叔寳之诗。夫子坛边，恐云龙之会晩；颜生巷里，忧日月以来迟。况可，后示百王。前观万姓、三千徒兮今日始恳，七十君兮当时称盛。潜期山下得闻万岁之呼，每想封中获仰千年之圣。嗟夫，迹居洙泗，魂断咸秦。俟南面之鸾驾，问西来之路人。当河清海宴之时，宜遵古典。是率土普天之幸，岂但素臣。近虽下国枭，鸣邉夷鼠盗。既有征而无战，尽摧凶而剪暴。宜允儒者之心，登泰山而昭告。

　　一赋（以【为文首出得数之先】为韵） 

　　昔，庖氏为君，斯文始分。画卦而初成阳位，造书而肇见人文。岂非：本自道生，终云神得。俾大衍以虚数，从黄钟而立则。君子守以制性，圣人抱而立极。然后，彤弓是锡，天王嘉重耳之勲；箪食见称，夫子美颜回之徳。万物生焉，惟兹处先。况乃，闻而知十，用以当千。名立兮卓尔，形标兮孑然。许子之瓢既弃，陈公之榻犹悬。或有，钱囊讥世，刍束称贤。改其月而为正月，号其年而曰元年。若夫，李陵呼时，荆轲去日。歌兴三叹之唱，智惭百虑之失。为山用篑，鲁论之义足征；载鬼以车，周易之文始出。借如寒暑，相推熏莸。可知，鹗百鸟而非匹，龙三人而共为。俭徳弥彰，平仲之众。裘安在仁心逺播，成汤之三网犹施。既闻兴国之言，亦有倾城之顾。措词虽屈于子夏，重诺常推于季路。天得地得，膺千年出圣之期；彼时此时，叶四海为家之数。琴瑟专矣，车书混之。分杯羹而孰忍，缝尺布以堪悲。虽云管仲能匡，因成覇业；未若萧何如画，永作邦基。是知，王居四大之初，日冠三光之首。目所加而可取，毛不拔而何有。愚则，立节无二，干时未偶。幸麟角以成功，庶桂枝而在手。 

　　义路赋（以【言有君子，得行斯路】为韵） 

　　义则本在，路犹强名。虽无有而为有，亦时行而则行。人或未知，谓投足以山险；心如能制，信在躬而砥平。既絶回邪，无差正直。居则思之而可见，忽尔觅之而安得。黙识终始，潜名南北。昧其所在，迷吾道之康庄；能此是敦，造先生之阃阈。然而，视之者不为好径，赴之者岂曰多岐、迈徳而谓其达矣，立身而何莫由斯。圣人每修，孰虑乎崩榛所塞；君子常喻，寕求其老马能知。稽夫，近逺甚夷，徃来无苟。周朝之柱史奚弃，墉国之贞妻自守。旁生行叶于列树以寕殊，中引徳车在摧轮而何有。莫不，亘深仁宅，遥通礼园。匪豺狼之所到，唯干橹以斯存。若乃，循其轨，逰其蕃。有如入颜巷之中，恬然自乐；复似经桃蹊之上，寂尔无言。可以，导彼深诚，臻乎奥旨。相逢尽重气之士，相护皆舎生之子。徘徊其侧，多感分以遗身；驰骛于中，必先人而后已。厥大斯着，其髙或闻。异邪途之径捷，与左道以岐分。五覇三王，既适此以图业；忠臣烈士，亦从兹而报君。夫如是则，踶拔所为，坦夷斯谕。于以辟百家之蔽塞，于以洞五帝之旨趋。悲夫，冲蒙行险之徒，曷不遵乎此路。

　　鸟求友声赋（以【人自得求友声之道】为韵） 

　　日暖风轻，有黄鸟兮，间关嘤嘤。始乘春而出自幽谷，俄择木而求其友声，尚沮羣猜，每念载鸣之侣；方期类聚，讵无相应之情。于时，红破园桃，青匀禁栁。韶光媚原野之始，宿雨霁池塘之后。由是，睍睆迁乔，栖翔寡友。潜符切切之义，爰发嘐嘐之口。林间乍啭，诚谓乎知音可期；陌上频啼，似恨其离羣已久。既而，雅叶交应，如懐故人。得鹦鹉之流言不信，见灵乌而白首如新。灌木烟中，念朋友而有待；杨园景里，岂鸠集之无因。鸣亳既殊，攀嵇靡异。犹征角之先奏，俟宫商之有自。遂使：夕阳桥畔，人人增感别之愁；晓色楼前，处处动伤春之思。族类安在，间关未休。想王雎兮从吾所好，知斥鷃兮谓我何求。岂比：蜀魄衔寃，啼巴月于深夜；燕鸿失侣，呌边云于凛秋。懿夫，隔雾弥幽，含风转好。似弘三益之旨，足惊寡闻之抱。想伊鸟也，犹推故旧之心；矧乃人斯，忍弃朋友之道？取则寕逺，流音在兹。尔苟嘤鸣而占矣，吾将徳义而求之。虽慕惠庄，愿定交于他日；如令鲍管，得擅美于当时。夫如是则，结绶何惭，弹冠不惑。伐木将废而莫可，谷风欲刺而安得。已乎，勿谓斯鸟之声至微，而忘其是则。 

　　梦为鱼赋（以【故知人生不如鱼乐】为韵） 

　　梁世子，以体道安，居逍遥有余。宴息而魂交成梦，分明而身化为鱼。恍若有忘顾，物我以何异；悠然而逝失，形骸之所如。其初也，漏滴寒城，月笼凉牖。悄尔人静，溘焉夜久。于银屏既设之所，是角枕已欹之后。遽因神遇，能游之质斯成；渐觉形迁，相望之心曷不。是则，彷佛川阔，依稀浪轻。始讶沉浮而在此，俄惊鬐鬛以俱生。恍兮惚兮，岂悟益刀之兆；今夕何夕，空懐畏网之情。由是，涵泳无疑，噞喁未已。值良夜之寂寂，泝清波之唯唯。腹上之松，俯暎在藻虽殊；懐中之日，旁明衘珠稍似。既掉頳尾，还张紫鳞。维熊维罴而自逺，有鳣有鲔以相亲。沙际禽去，汀旁草春。遇周公而疑为钓叟，逢傅说而谓是渔人。于时，砌竹无风，庭梧有露。既异为云之事，空惊微雨之故。翻成浪迹，全忘枕上之身；却忆浮生，宁异辽东之趣。其梦也何乐如之，其觉也何愁若斯。复是鱼由我变，抑当我本鱼为。庄生化蝶之言，昔时未信；公子为乌之验，今日方知。悲夫，何事遽然，欲思咸若。良由尘世之多故，难及深渊之或跃。人兮，不因一梦之中，岂信濠梁之乐。

　　缀珠为烛赋（以【有光照夕，深宫朗然】为韵） 

　　碧云初合兮金乌已藏，深宫欲暝兮欢娱未央。因缀明珠之彩，将为列烛之光。出寳箧以规圆，呈姿璀璨；入雕笼而艶发，香照荧煌。当其，竹箭迎昏，兰林向夕。司烜氏却朱火之耀，守藏吏进骊龙之魄。然后，萦缕花抱，笼纱雾隔。亦犹燎江蜡而爇灵麻，可得烧椒房而焕瑶席。风来不动，凝四座之清辉；夜久逾明，贮一堂之虚白。由是，价掩聨璐，形疑列钱。诚非其人火曰火，可谓乎自然而然。本自蜯胎，飜为龙衘于玉宇；从离蛇口，几惊蛾拂于琼筵。观其，布质阑干，含辉晃朗。分持而清夜星列，逈举而寒轩月上。累累交映，曾无见跋之嫌；烂烂相鲜，谁起偷光之想。莫不，扬彩金屋，增华桂宫。幕以烟緑，布而焔红。栏槛如晓，杯盘若融。孕美于琉璃窗里，论精于云毌屏中。是以，名擅夜光，功叅庭燎。妍丑无隐，毫芒必照。故得，结緑悬黎之寳，不敢称珍；龙膏豹髓之灯，于焉寝耀且，餙履者于义尤侈，为帘者其功未深。曷如，效此圆洁，资乎照临。遂使，或怨长宵，得纵秉烛之乐；有居幽室，不生欺暗之心。虽则，鱼目难俦，金缸非偶。终罹好寳之诮，不免穷奢之诟。烛兮烛兮，儒执智而为之，视隋侯而何有。

　　沉碑赋（以陵谷久迁名绩终在为韵） 

　　元凯立功，铭其始终。欲播美于万年之后，乃沉碑于一水之中。剖彼贞姿余烈，必期于不朽；藏斯浚壑垂名，庶及于无穷。岂不——树佐晋之洪勲，立吞吴之巨绩。思后世以不显，俾中心而是惕。将纪乎竹帛，时移则令闻应亡；若铭以盘盂；代异而嘉声恐寂。然则，千古无坏，双碑可凭。博约之词既着，雕篆之功亦兴。有美皆述，无劳不称。一则，置彼髙山，谓髙陵为谷；一则，投兹深水，惮深谷为陵。且言曰：水以柔而虚受，石以坚而可久。虽此隐而彼见，彼若泉而此阜。不知我者，笑沦弃于目前；庶知我焉，谅昭彰于身后。既而，凭岸爰举，临川载倾。逆洪涟而星落，殷白浪以雷声。始观其文，徒谓忧于没齿；终窥其理，方知叶于流名。由是，影动深泉，响连通谷，莫不詟波，神骇水族。灵龟将负以股战，阳侯既覧而心服。尽惊是日，误堕泪于斯源；却想他时，阅色丝于谁目。至今五百余年，英声自传。沔水之恩波尚逺，岘山之岚翠犹鲜。但觉潭边春尽，而遗芳不歇；更怜川上时移，而茂躅难迁。然则，伊尹之作阿衡，姬公之为太宰。迈古之芳猷克着，迄今而英风未改是知，事若美于一时，语自流乎千载。亦何必，矜盛烈沉丰碑，欲功名之长在。 

　　回雁峰赋（以【色峙晴空，回翔此际】为韵） 

　　衡岳云开，见一峰兮，秀出崔嵬。彼羣鴈以遥翥，抵重峦而尽回。岂非,渐木有程，冝从兹而北向；随阳既逺，不过此以南来。观夫，苍翠遐标，嵚崟孤峙。轻岚侵碧落之色，斜影染晴江之水。彼则俟时而动渺，塞外以爰来；此惟无得而踰望，嵒前而载止。拂此穹崇，归心忽同。遇瀑布而如惊飞缴，映垂藤而若避虚弓。絶顶千仞，悬崖半空。遥观：增逝之姿，似随风退；潜冥之意，不为途穷。葢以，应候无差，来宾有则。敛飘飘之云翰，阻嵓嵓之黛色。亦犹鸲鹆踰清济以无因，何异鹧鸪渡澄江而不得。于时，洞庭木落，云梦霜晴。肃肃方临于鸟道，嗈嗈俄背于猿声。稍类乎：王子乘舟，已尽山阴之兴；曾参命驾，因闻胜毋之名。若夫，壁立天南屏开空际信紫阁以难匹何香炉之可嫓，徒见其，如恨山壍，如悲迢逓。遽旋遵渚之心，倐别叅云之势。殊不知，识其分而不越，守其心而有常。若戢藻以咀菱，可居彭蠡；若浮深而越广，自有潇湘。志在飬毛羽，违雪霜。何集九疑而栖息，歴五岭以翱翔？大鹏闻而笑之曰：予，北海而来，南溟是徙。髙飞而万里倐忽，下视而千峰逦迤。嗟乎，衔芦违溟之羣，年年至此。

　　延州献白鹊赋（以【圣德遐及灵禽表祥】为韵） 

　　我后，君临九有，仁被诸华。伊炳灵之白鹊，倐効祉于皇家。变尔羽毛，以表恩沾于飞走；生乎边鄙，是彰泽及于幽遐始其决越春，巢轻飜素翼。不类雕陵之异状，自受金方之正色。封人既获，罗氏潜藏。且曰：昔闻兴咏于召南，今见呈祥于塞北。斯乃，发天庆，昭皇徳。望云将献，鹄归齐使之笼；拜表初行，雉别越裳之国。既而，臻鳯阙，进彤庭，粉焕成桥之羽，霜凝化印之形。爰稽瑞牒，克叶祥经，异丹雀之呈质，同素乌之效灵。帝嘉其，贲然斯来，皭尔难及。俾遂性以饮啄，顾无羣而翕习。由是，遶树星飞，依枝玉立。乍捕蝉于上苑，不羡莺迁；或报喜于丹墀，何惭鳯集。故能，彩逈羣类，名超百祥；播休征于有截，昭圣祚之无疆；月下南飞过银河而混色；风前东向映琼树以增光。若，潜下庭隅，逺分林表；迷彼鸟之翯翯，夺尔驹之皎皎；狼生殷代诚福应之未如，鱼跃舟中谅贞符之尚小。曾未若，影度帘曙，声来殿深；美掩条支之献，珍逾垄坻之禽；昔在遐方玉每抵于昆岫，今以至徳巢可窥于禁林。是斯鹊来仪，惟天瑞圣。俾尔羽之洁朗，彰我时之清凈。臣闻，雁有歌而雉有诗，又安得不形于赞咏。 

　　鱼龙石赋（以【一川中石无不似之】为韵） 

　　陇山下，汧水中，有石类鱼龙之状，成形匪追琢之功。半隐奫沦，若噞喁而斯在；余依碛砾，将蟠蛰以攸同。嘉夫，地出贞姿，天成诡质。虽骇■〈马京〉之势可类，而跳兽之规莫匹。厥象有二，其坚惟一。水清见处，如欣得水之秋；云起触时，稍叶召云之日。岂自从凝结，有此规模。既异织女，还非望夫。或似罢江湖之游泳，又如収云雨之虚无。徒使渔人川上而几回顾盻，仍令豢氏路旁而终日踟蹰。葢以磊磊，渐分磷磷。酷似溜穿而喣沫，无别苔驳而成章。可拟：曾经饮羽，若衔索以斯存；或用纪功，疑负图而载止。由是，宻聚鳞次，孤标介然。设頳尾于五色，认胡髯于一拳。初惊獭祭于地，复谓见化于川。覩岸草以旁生，不殊在藻；遇春流而乍没，又若潜渊。既将转而扬鬐，亦因泐而无首。比岫居而苟可，于泥蟠兮曷不。中犹藴玉，尚含吕望之璜，谁取支机，已在叶公之牖。造化难知，雕镌者谁？何莓苔之古色，有鳞鬛之竒姿。谓湘水之燕，且殊宁俟飞也；与金华之羊，自别何劳叱之。既表玄功，永存灵迹。映一水之晴緑，对羣峰之暮碧。彼结网垂纶之士，与攀髯采珠之客。或命驾而西逰，试回眸于此石。 

　　芙蓉峰赋（以【峰势孤异，前望似之】为韵） 

　　垒翠重重数千仞兮，峭若芙蓉。非华岳之髙掌，是衡山之一峰。朝日耀而增鲜，岚光欲析；秋风击而不落，秀色常浓。懿乎，嶷若削成，端然杰起。虽千寻之直上，犹一朶之孤峙。耸碧空而出水无别，倚斜汉而凌波酷似。吐荣发秀，非因沼沚之中；固蔕深根，已在乾坤之里。徒观夫，壁立茎直，霞临彩鲜。上下逦迤而九疑失翠，旁侧参差而五岭迷烟。秋夜弥髙，宛在金波之侧；晴光半露，遥当玉叶之前。似吐江南，如开空际。髙低鬪紫葢之色，向背异香炉之势。剑虽合质，匪三尺之微茫，石纵同规，殊一拳之璅细。况乎，髙列五岳，光留四时。名芳熊耳，影秀蛾眉。然而，只可登也，诚难采之。几处楼中，送目有池塘之景；谁家林表，凝情忘草树之姿。账号既同，冠形亦异。对夏云而竞峭，映花岩而增媚。遂使，娥皇晓望，潜怜覆水之规；虞帝南廵，暗起渉江之思。由是，楚泽阴逺，湘流影孤。挺烟萝之■〈艹公心，上中下〉翠，冩菡蓞之形模。本不崩而不骞，谁人欲拔；若无冬而无夏，何代能枯。予尝，逈野遥分，晴天逺望。见国风隰有之体，嘉离骚木末之状。乃曰：亦可以，献君王之寿，助山河之壮。夸蛾二子胡不移，来与莲峰而相向。 

　　白雪楼赋（以【楼起碧空，名标雅曲】为韵） 

　　余尝，自雍南逰，经过郢州。此地曾歌乎白雪，后人因剏其朱楼。观夫，迢迢山峙，奕奕云浮。屹临江岸之旁，将其丽曲；杰起郡城之上，得以销忧。是何，栋触晴霞，檐侵虚碧。旁瞻目尽于千里，俯瞰心悬于百尺。何年结构，取宏制于庾公；此日登临，仰嘉名于郢客。其为状也，■〈山蹇〉嵼隆崇，攅烟遏空，势耸晴蜃，梁横晓虹。伟殊观之罕及，犹清唱之难同。试问邹生，岂似梁王之馆；如延孟子，何惭齐国之宫。莫不，髙与调侔，妙将难比。笼轻雾以转丽，带微霜而增美。浮云齐处，迭棂槛之几重；明月照时，引笙歌而四起。斯则，虚凉无疋，显敞难名。天未秋而气爽，景当夏以寒生。风触棼楣，彷佛杂幽兰之响；烟分井邑，依微闻下里之声。且楼之为号也，有翠有红，或琼或玉。岂若表此名地，彰斯妙曲。况复，椘山入座黛千点而暮青，汉水横帘带一条而春緑。亦足以，任彼清畅，凭兹丽谯。掩露台之髙峙，轶烟阁之孤标。似继余声，谢朓闲吟于暇日；疑遗妙响，刘琨长啸于清宵。有旨哉，毎见岧嶤，如闻宛雅。覧宏模之特秀，知属和之弥寡。人或夸黄鸖竒落星，予云，俱弗如也。 

　　珠尘赋（以【轻细若尘，风来遂起】为韵） 

　　丹海之濵，青珠似尘。葢轻细以无滞，遂飞扬而有因。或喣或吹，自得霏微之象；乍明乍灭，谓分圆洁之真。稽夫，始自水涯，俄从风起。萦空而耀耀奚匹，散彩而冥冥相似。又云，来或鸟衔，积如山峙。半穿圆隟，影寒于云母屏中；或委空床，光乱于水精帘里。徒观夫，的砾晶荧，星流雪轻。集素衣而不垢，侵晓镜以逾明。落渊客之盘，惊炫耀以同色。扑江妃之佩，讶依微而有声。至如，琪树春归，玉楼景霁。揉琼蕋以光碎，浮琐窗而影细。阑干轻举，同罗袜之生时；璀错斜流，有歌梁之下势。由是，散乱清景，光芒碧空。昔隐耀于泥沙之地，今扬辉乎堀堁之风。不逐轩东之后，不在京洛之中。雨过而光腾鲛室，扇回而影动龙宫。如是，则可用增，山难将弹。雀惹晴叶，于垂树间，游丝而缀箔。自南自北，低瑶席以纷然；匪疾匪徐，拂璇题而烱若。况，海日方尽，阴飙乍回。与白驹而竞起，将野马以俱来。魏国飞时，顿失照乘之体；陈王望处，全无凝榭之猜。懿夫，朗洁难逾，飞腾自遂。非罔象之见索，异无胫而斯至。或曰，泰山犹不让微尘，况是珠玑之类。

　　耕弄田赋（以【宫里为田，劝率耕事】为韵） 

　　汉昭帝之御干，时犹眇年。能首率乎农务，遂躬耕乎弄田。理叶生知，蚤识邦家之本；事殊儿戏，斯为教化之先。当其，天驷既端，土膏初起。命开钩盾之侧，将幸上林之里。有司于是，整沟塍，修耒耜。别置膏腴之所，取灋百廛；旁观龌龊之间，如方千里。帝乃，驾雕辇，出深宫。展三推而不异，籍千畆以攸同。且曰，朕位极元首，身惭幼冲。每访皇王之业，无先播植之功。未遂躬亲于彼神皋之内，聊将树艺于兹禁苑之中。然后，俯天颜，拥农器。向畎浍以懋力，对锄耰而多思。岂无宴乐，不如敬顺于天时；亦有游畋，莫若勤劳于农事。是则，非同学稼，粗表亲耕。既留心于东作，宁无望于西成。环卫近臣，尽起西畴之兴；宫闱侍女，微生南畆之情。于时，稼政既修，稲人是率。千牛之列有序，九鳸之官咸秩。神农旧务，尝废于他年；后稷余风，复兴于此日。嘉夫，戏或是戏，为胜不为。审殷阜之由此，知艰难之在斯。自昔庸君多昧三时之务，惟兹少主能分五地之宜。故得，敎化下敷，皇猷上建。人忘荷挿之苦，俗有带牛之愿。因知剪桐叶以命封，未若耕斯田而天下劝。

　　烛笼子赋 

　　器假人举，名因烛彰。顾虚薄以中朗，亦辉华而外扬；银焰始然，俟提携而就烈；香尘久暗，希拂拭以增光。懿夫，焕烂潜融，周旋宥密。含明而每让清昼，处晦而宁欺暗室。由是，常患影孤，终期势出。傥明时而不用，在手何年；或薄质以见知，升堂有日。观乎，表里无隐，方圆可分。亦犹，春昼而花藏縠雾，秋宵而月在罗云。照环堵之中，虽孤洁以由巳；置琼筵之上，实髙低而在君。矧其，禀量既弘，为功亦倍。韬光之义可见，内热之情斯在。今则，抱影求真，虚心有待。若许设于髙明，亦愿发其光彩。

　　三箭定天山赋（以【逺仗皇威，大降番骑】为韵） 

　　丑虏侵塞，将军耀威。弓一弯而天山未定，箭三发而鐡勒知归。骁骑来时，迭利镞以连中，宫人祭处，収黄尘而不飞。始夫，冦犯朔方，檄传边壤。髙宗乃将钺斯授，仁贵而君恩是仗。初持汉节，鹰扬貔虎之威；爰臂燕弧，肉视豺狼之党。军压亭障，营临塞垣。九姓犹凭其桀骜，六钧亦未于戎蕃。既而，胡兵鸟集，贼骑云屯。将军于是，勇气潜发，雄心自论。拈白羽以初抽，手中雪耀；攀雕鞍而乍逐，碛里星奔。由是，控彼乌号，伸兹猿臂。军前而弦斗边月，际空而髇鸣朔吹。声穿劲甲，俄惊胆于千夫，血染平沙，已僵尸于一骑。斯一箭之中也！尚猖狂而背义，是用再调弓矢，重出麾幢。耀英武于非类，昭雄棱于异邦。赤羽逺开，骋神机而未已；胡雏又毙，惊絶艺以无双。斯二箭之中也！犹凭凌而未降，且曰：志以安边，誓以去害。苟犬羊之众斯舍，则卫霍之功不大。又流镝以虻飞，复应弦而狼狈。斯三箭之中也！遂定七戎之外。昔在秦汉，尝开土疆，或劳师于征讨，徒耀武以张皇。未若，弯弧手妙于主皮，大降虏众；骋伎心同于掩目，遂静沙场。故得，玄化覃幽，皇风被逺。鸟岭之烽已息，灵台之伯斯偃。然知，鲁连虽下于聊城，岂定穷荒之絶巘。 

　　秋夜七里滩闻渔歌赋（以【明月白露，光阴往来】为韵） 

　　七里滩急，三秋夜清。泊桂棹于南岸，闻渔歌之数声。临风断续，隔水分明。初击檝以兴词，人人骇耳；既舣舟而度曲，处处含情。众籁微収，浓烟乍歇。屏开两面之境，璧碎中流之月。逃名浪迹，始荡桨以徐来；咀征含商，俄扣舷而逈发。一水喧豗，旁连钓台。羣鸟皆息，孤猿罢哀。激浪不停，髙唱而时时过去；凉颷暗起，清音而一一吹来。潺潺兮跳波激射，歴歴兮新声不隔。初闻而弥觉神清，再听而惟忧鬓白。逺而察也，调且异于吴歌；近以观之，人又非其郢客。杳袅悠扬，深山夜长。殊采菱于镜水，同鼓枻于沧浪。泛滥扁舟逸兴，无惭于范蠡；沉浮芳饵髙情，不减于严光。况其，岸簇千艘，岩森万树。湍奔似雪之浪，衣裛如珠之露。寂凝思以侧聆，悄无言以相顾。此时逰子，只添岐路之愁；何处逸人，顿起江湖之趣。由是，寥亮清浔，良宵渐深。引鄊泪于天末，动离魂于水阴。究彼啭喉，似感无为之化；察其鼓腹，因知乐业之心。既而，暗巻繊纶，潜收密网。滩头而犹唱残曲，水际而尚闻余响。渔人歌罢兮天已明，挂轻帆而俱往。 

　　贫赋（以【安贫乐道，情旨逸然】为韵） 

　　有弘节先生，栖迟上京。毎入樵蘓之给，长甘藜藿之羹。或载渇以载饥，未忘挫念；虽无衣而无褐，终自怡情。其居也，满榻凝尘，侵阶碧草。衡门度日以常掩，环堵终年而不扫。荒凉三径，重开蒋诩之踪；寂寞一瓢，深味颜回之道。则有，温足公子，繁华少年。共造绳枢之所，相延瓮牖之前。但见其，藴袍露肘，曲突沉烟。僮不粒而愁坐，马无刍而困眠。俱曰：先生，迹似萍泛，家如罄悬，且何道而自若，复何心而宴然。先生曰：子不闻，蜀郡长卿，汉朝东郭，器虽涤以无愧，履任穿而自乐。斯葢以，顺理居常，冥心处约。当年而虽则羁旅，终岁而曾无陨获。又不见，前有曾子，后有袁安。或蒸藜而取饱，或卧雪以忘寒。斯亦，性善居易，情无怨难。不汲汲以苟进，岂孜孜而妄干。尽能一荣枯，齐得失。顾终窭以非病。纵屡空而何恤。是以，原宪匡坐而不忧，启期行歌而自逸。况乎，否穷则泰，屈久则伸。负薪者荣于汉，鬻畚者相于秦。更闻杨素之言，未能图富；苟有陈平之美，安得长贫。矍然二子，相顾而起。乃曰：幸承达者之论，深见贤哉之旨。而今而后，方知，君子固穷，小人穷斯滥矣。

　　离人怨长夜赋（以【别思方深，寒宵苦永】为韵） 

　　离思难任，良宵且深。坐感夫君之别，谁怜此夜之心。念云雨以初分，何时促膝；俯衾裯而起怨，几度沾襟。始其，歌罢东门，袂挥南浦。征车去兮尘渐逺，疋马归兮情自苦。闲庭已暝，对一点之凝缸；别酒初醒，闻满檐之寒雨。且夕也，悄悄何长，悠悠未央。向银屏而寡趣，抚角枕以增伤。葢以，缅行役兮路千里，邈音尘兮天一方。我展转以空床，固难成梦；君盘桓于旅馆，岂易为肠。由是，触目生悲，回身吊影。云积阴而月暗，鸟深栖而树静。凝情渐久，讶古寺之钟迟；会面犹赊，奈严城之漏永。于是，阶滴飘冷，窗风送寒。徒抱分襟之恨，全忘秉烛之欢。逺林而未有乌啼，偏嫌耿耿；幽壁而徒闻蛩响，顿觉漫漫。嗟夫，昔每同袍，今成两地。既覩物以遐想，复支頥而不寐。邻机尚织，重增蘓氏之懐；词客犹吟，更动江生之思。况乎，燕宋程逺，关山道遥。怨复怨兮此别，长莫长乎此宵。使人，玄髪潜变，红颜暗雕。杳向晨而若岁，嗟达旦以无聊。且夫，名利犹存，津梁未絶。苟四方之志斯在，则五夜之情徒切。然哉，吾生既异于匏瓜，又安得不伤乎离别。 

　　瑠璃窗赋（以【日烁烟融，如无碍隔】为韵） 

　　彼窗牖之丽者，有瑠璃之制焉。洞彻而光凝秋水，虚明而色混晴烟。皓月斜临，陆机之毛髪寒矣；鲜颷如透，满奋之神容凛然。始夫，剏竒寳之新规，易踈寮之旧作。龙鳞不足专其莹，蝉翼安能拟其薄。若乃，孕美澄凝，沦精灼烁。栋宇廓以氷耀，房栊烱其电落。深窥公子中眠云母之屏，洞见佳人外巻水精之箔。表里玲珑，霜残露融，列逺岫以秋緑，入轻霞而晚红。满榻琴书，杳若氷壶之内；盈庭花木，依然琼镜之中。故得，绣戸增光，绮堂生白。覩悬虱之旧所，疑素蟾之新魄。碧鸡毛羽微微而雾縠旁笼，玉女容华隐隐而银河中隔。几误梁燕，遥分隙驹。比曲棂而顿别，想圭窦以终殊。迫以视之，虽皎洁兮斯在；逺而望也，则依微而若无。由是，蝇泊如悬，虫飞无碍。光寒而珠烛相逼，影动而琼英俯对。不羡石崇之馆，树列珊瑚；岂惭韩嫣之家，床施玳瑁。如是，价重鎻闼，名珍绮疏。彻纱帷而晃朗连角簟而清虚。倘征其形，王母之宫可匹；（若）语其巧，大秦之璧焉如。然而，国以奢亡，位由侈失。帝辛为象箸于前代，令尹惜玉缨于徃日。其人可数，其类非一。何用崇瑰寳兮极精竒，置斯窗于宫室。

　　曲江池赋（以【城中人日，同集池上】为韵） 

　　帝里佳境，咸京旧池。逺取曲江之号，近侔灵沼之规。东城之瑞，日初升深涵气象；南苑之光，风纔起先动沦漪。其地则，复道东驰，髙亭北立。旁吞杏圃以香满，前噏云楼而影入。嘉树环绕，珍禽雾集。阳和稍近，年年而春色先来；追赏偏多，处处之物华难及。只如二月初晨，沿堤草新。莺啭而残风袅雾，鱼跃而圆波荡春。是何玉勒金策，雕轩绣轮。合合沓沓，殷殷辚辚。翠亘千家之幄，香凝数里之尘。公子王孙不羡兰亭之会，蛾眉蝉鬓遥疑洛浦之人。是日也，天子降銮，舆停彩仗。呈丸剑之杂伎，间咸韶之妙唱。帝泽旁流，皇风曲畅。固知轩后，徒逰赤水之湄；何必穆王，逺宴瑶台之上。复若，九月新晴，西风满城。于时，嫩菊金色，深泉镜清。浮北阙以光定，冩南山而翠横。有日影云影，有鳬声鴈声。怀碧海以欲垂钓，望金门而思濯缨。或策蹇以长愁，临川自叹；或扬鞭而半醉，绕岸闲行。是日也，罇俎罗星，簮裾比栉。云重阳之赐宴，顾多士以咸秩。上延良辅，如临鳯沼之时；旁列羣公，异在龙山之日。若夫，冬则祁寒裂地，夏则晨景烧空。恨良时之共隔，惜幽致以谁同。孰见其，氷连岸白，莲照沙红。蒹葭兮叶叶凝雪，杨栁兮枝枝带风。岂无昆明而在乎畿内，岂无太液而在乎宫中。一则但畜龟龙之瑞，一则犹传战伐之功。曷若，轮蹄辐凑，贵贱雷同。有以见西都之盛，又以见上国之雄。愿千年兮万岁长，若此以无穷。

　　水城赋（以【有言河伯，因作水城】为韵） 

　　吕公子兮谁与营鱼为庶兮水为城，虽处至柔之地，还深作固之情。不假人徒，构神功而日就；宁劳版筑，垒素波以云平。帝始封之于河，爵之为伯。既奄有其涯涘，遂恢张于基墌。因上善以中抱，若崇牖之外隔。赤鲂掉尾，非经阿利之劳；红鲤暴腮，似困蒙恬之役。岂不以，还兹森森，象彼言言。髙标贝阙，洞设龙门。于以示神祇之化，于以昭麟介之尊。霞影晴临，四面之旌旗火烈；湍声雾急，一楼之鼙鼓雷喧。彼则险阻可依。此则灵长是托。周围而一带斯绕，控引而百川皆作。晓遇撇波之子，稍类登陴；夜闻鼓枻之音，终疑击柝。莫不，外罗蜃蛤，中集鼋鼍。荡荡而欲吞江汉，沉沉而自恃山河。似虑交侵，益广容舠之所；如虞勍敌，长流急箭之波。乃与川后为邻，阳侯共守。奚鲛室之能匹，信龙宫而是偶。沙留聚沫，岂粉堞之云无；岸转盘涡，实汤池而自有。况乎，左负沧海，前临孟津。乐毅将攻而莫可，鲁连欲下以无因。测彼浅深，岂有不沈之板；司其唘闭，谁为坚守之人，伟夫，势压重泉，功齐百雉。咽喉苟有于九曲，襟带讵雄乎千里。虽则，都于坎，据于水。頼吾唐之圣君，四郊清矣。

　　圣人不贵难得之货赋（以题为韵） 

　　披老氏之遗文，见圣人之垂则。戒君上之所好，虑天下之为惑。且，物有藏之无用，求之难得。若将贵也，则亷贞之风不生；吾苟贱焉，庶嗜欲之原可塞。斯乃，复道徳之本，为政化之端。虽闻乎无胫以至，曾忘其拭目而观。于以息攘敓激，贪残皆重黄金。我则，捐山而孔易，咸嘉白璧；我则，抵谷以奚难，莫问瑕瑜。讵论妍否，节俭之徳既着，饕餮之名何有。裘因禁后，应无为狗之劳；珠自鍜来，已絶伺龙之丑。只如，照车于魏徒，称径寸之贵，易地于秦虚。重连城之珍。一则受欺于强国，一则见屈于圣人。岂若，端耳目，寂形神。视彼琼瑰之类，齐乎瓴甋之伦。义动，贪夫皆少私而寡欲；化移，流俗尽背伪而归真。可使，路不拾遗，人忘好货。顾予有摘玉之志，俾尔无攫金之过。则，以此行道，而大道复隆；以此移风，而玄风再播。且夫，君敎矣，人效之。若不去其奢而返其本必将胠尔箧而控尔頥。亦何必，树美珊瑚，竞列华筵之翫；布求火浣，长充内府之资。方今，阐灵符握，金镜若能。来淮夷之琛，不以为贵；入王母之环。不以为盛。上崇朴素之道，下率亷隅之性。岂惟咸五而登三，可与大庭而齐圣。

　　吞刀吐火赋（以【方士有如此之术焉】为韵） 

　　竒幻谁传，伊人得焉。吞刀之术斯妙，吐火之能又玄。咽郄锋铓，不患乎洞胸达腋；嘘成赩赫，俄惊其飞熖浮烟。原夫自天竺来，时当西京暇日。逞不测之神变，有非常之妙术。初呈握内，岂吹毛之锐难含；复指胸中，虽烁石之威可出。于是，叱咤神厉，唅呀气资。旁驾肩而孰不观也，忽攘臂而人皆异之。俄而，精钢裛腹，烮焔交頥。罔有剖心之患，曾无烂额之期。疑影灭以光沈霜锋尽处，烱霞舒而血喷朱焰生时。素刅兮倐去于手，红光兮遽腾其口。始蔑尔以虹藏，竟■〈火霍〉然以电走。隐乎语笑，回看而鞸琫皆空，出若咽喉，旁取而榆檀何有。莫不刻意斯効，焦心已舒想；刚膓之砺乃惊，燥吻以焚如。胡为引镜之形，稍能咀嚼；安得燎原之色，发自吹嘘。亦足以，道冠幻人，功倾术士。食针既可以增愧，噀酒亦宜乎让美。且夫，神仙兮不常，变化兮多方。或潄水而雾合，或吐饭而蜂翔。曾未若，彼用解牛，我则虚喉而挫锐；彼皆鑚燧，我则鼓舌以生光。然而，眩惑如斯，云为徒尔。虽夸外国之献，本匪王庭之伎。吾谓：吞词锋者可尚，吐智烛者为是。所以安处先生，终去彼而取此。

　　手署三剑赐名臣赋（以【特书嘉号，用奬贤能】为韵） 

　　汉章帝，以锡赉情重，君臣道全。示署剑推恩之礼，表经邦佐命之贤，虽彼百官分恩光之涣汗，唯兹三者观御墨以昭宣。是知器挺臣，功名由天锡。非霜刃，无以表汝之庸勲；非干文，无以重予之庆赏。所以，昭冲和，劝忠谠。鲛函尽启，决云之状盈眸；彩笔初题，垂露之文在掌。岂不以，良佐斯得，深谋可嘉。或染翰而纪其敦朴，或挥毫而志以文华。彼锡彤玈，我乃颁其秋水；彼铭钟鼎，我乃镂以莲花。一则，薛烛未逢，风胡不识。提携可助于雄勇，佩服必资其挺特。能使臣阙惭价，豪曹失色。乃署龙泉之名，以表韩棱之徳。一则，龙藻日耀，霜风雪凝。麾之而氛祲以歇，带之则威仪可聆。斯亦，刜钟难嫓，斩马奚称。乃署汉文之号，以旌郅寿之能。一则，利可卫身，威能禁暴。惬项伯以将舞，宜赵王之所好。岂羡乎，五色竒形，千金美号。乃署椎成之字，以彰陈宠之操。故得，光生环佩，荣冠簪裾。见鱼水相逢之际，是云龙契会之初。数比梦刀，各获君前之赐；功齐神笔，长吞天上之书。洎，吾皇威被华夷，徳安岐雍。锋铓不自其手署，颁赐尽归其公共。葢以韩魏为铗兮宋为镡，异汉朝之所用。

　　端午日献尚书为寿赋（以【诚以古书，资乎圣寿】为韵） 

　　节乃端午，经惟尚书。当炀帝穷奢之际，见蘓公为寿之初。五日嘉辰，欲有禆于圣徳;百篇奥义，敢将献于皇居。始夫，蕤宾既调，星火初正。虽为祭屈之日，合有祝尧之敬。咸求玩好，兾竭尽于忠勤；竞荐珍竒，愿延长于睿圣。唯公以，邦纪将紊，皇图渐倾，欲讽江都之幸，亦由辽水之征。由是，访注于安国，求篇于伏生。既逢采艾之时，合祈洪算；遂托献芹之礼，庶逹微诚。葢以，文尽雅言，事传上古。前王之喜怒足征，歴代之安危可覩。然，以礼无爽，于君有补。岂効辟兵之法，专用灵符；宁依续命之仪，只陈彩缕。既而，面对彤墀，虔而进之。其为贽也，非鴈非羔非玉非帛；其为书也，非易非传非礼非诗。且曰：臣，有志匡主，无心狥时。窃以百王之典，可为万岁之资。愿陛下，察其旨，究所以。岂不以，枕推虎魄之珍，裘有雉头之美。诚未若，典谟训诰，阅斯而北阙常存；虞夏商周，鍳此而南山相似。所以，鼓箧斯至，称觞自殊。藉手而则惟臣矣，服膺而其在君乎。愿因犬马之诚，取为龟镜；能使丝纶之笔，用作规模。且，浴兰献物兮古岂无，捧酒祝厘兮今亦有。谁能，将十三卷之雅诰，祝千万年之洪寿。向使其乙夜能观，岂死乎贼臣之手。

　　玄宗幸西凉府观灯赋（以【春夕幸游见天师术】为韵） 

　　昔在，明皇帝召叶尊师。当新岁月圆之夜，是上元灯设之时。帝谓：京洛他处固难比也，师言：良夜今宵亦可观之。于是，请宸逰，凭妙术。将越天宇，俄辞宣室。扶鳯辇以云举，掲翠华而飊疾。不假御风之道，倐忽来虚；如因缩地之方，逡廵驻跸。已觉夫，关陇途尽，河湟景新。到合杂繁华之地，见骈阗逰看之人。千条银烛，十里香尘。红楼逦迤以如昼，清夜荧煌而似春。郡实武威，事同仙境。彩揺金像之色，光夺玉蟾之影。一逰一豫忽此地以微行，不识不知竟何人而望幸。于时，有露沾草，无云在天。金鸭扬辉而光散，氷荷含耀以星连。乐异棃园，徒笙歌之满听；人非别馆，空罗绮以盈前。既而，斗转玉绳，漏深银箭。周回未惬于睿旨，歴覧尚劳于宸眷。莫不，混迹尊卑，和光贵贱。亦由，鳯隐形于众鸟，众鸟莫知；龙匿影于羣鱼，羣鱼不见。俄而，归思潜轸，皇情不留。彷佛而方离边郡，斯须而已在神州。稍异穆王至自瑶池之会，非同汉武来从百谷之逰。一自，风灭兰缸，云迎羽客。尘昏蕃塞之草，烟暝秦陵之柏。空令，思唐徳之遗民，最悲凉于此夕。

　　江南春赋 

　　丽日迟迟，江南春兮春已归。分中元之节候为下国之芳菲。烟羃歴以堪悲六朝故地，景葱茏而正媚二月晴晖。谁谓：建业气偏，勾吴地僻？年来而和煦先遍，寒少而萌芽易拆。诚知：青律吹南北以无殊，争奈：洪流亘东西而是隔。当使，兰泽先暖，苹洲早晴。薄雾轻笼于锺阜，和风微扇于台城。有地皆秀。无枝不荣。逺客堪迷——朱雀之航头栁色，离人莫听——乌衣之巷里莺声。于时，衡岳鴈过，吴宫燕至。髙低兮梅岭残白，逦迤兮枫林列翠。几多嫩绿，犹开玉树之庭；无限飘红，竞落金莲之地。别有，鸥屿残照，渔家晚烟。潮浪渡口，芦笋沙边。野葳蕤而绣合，山明媚以屏连。蝶影争飞，昔日吴娃之径；杨花乱扑，当年桃叶之船。物盛一隅，芳连千里。鬪暄妍于两岸，恨风霜于积水。幕幕而云低茂苑，谢客吟多；萋萋而草夹秦淮，王孙思起。或有，惜嘉节，纵良逰。兰桡锦缆以盈水，舞袖歌声而满楼。谁见其，暁色东皋，处处农人之苦；夕阳南陌，家家蚕妇之愁。悲夫，艶逸无穷，欢娱有极。齐东昏醉之而失位，陈后主迷之而丧国。今日并为天下，春无江南兮江北。

　　神女不过灌坛赋（以【飘风疾雨，虑伤仁政】为韵） 

　　有女维神，徘徊恨新。既入文王之梦，方明尚父之仁。君莅灌坛，自其来而有感妾归西海，将欲过以无因。岂非，受命上天，禀灵下土。苟当鍳徳之职，诚是福谦之主。然而，出则驾疾，风鞭暴雨。虽娉婷淑态所行，皆正直之心，而倐闪阴徒在处，有晦冥之苦。今则，望彼仁境，居惟太公。于国而栋梁斯谕，于民而父母攸同。谧尔封疆，无破块之时雨；恬然草木，絶鸣条之暁风。安得，暗恃威灵，长驱徒御。不惟流麦以斯恐，抑亦偃禾而是虑。旧祠已别，固难返驾于今辰；直道须遵，岂可取途于他处。是使，涙脸红失，愁蛾翠销。驻霞车而色敛，停寳葢以香飘。潜羡羿妻，明月先逾于清夜；却惭巫女，轻云已度于晴朝。谁见其，回惑蕙心，踟蹰兰质。感敎化之均适，患奔驱之迅疾。花颜惨澹，非嫌胜母之时；玉趾迟留，异恶朝歌之日。王乃：愍彼彷徨，询其感伤。既非失佩于江上，亦非遗簮于路旁。入梦之姿，经三日以方过；非熊之道，歴千秋而更张。则知，执徳感幽者系乎真，操心詟物者由乎正。苟在神而犹惧，岂于人而不敬。若夫，蝗越境而虎渡河，未可与斯而论政。 

　　樵夫笑士不谈王道赋（以题为韵） 

　　多辩名士，能文硕儒。或有不谈于王道，终知取笑于樵夫。幸遭侧席之时，尽皆沉黙；遂使执柯之子，因此胡卢。当其，野絶遗贤，朝称多士。九土咸欢乎富庶，四夷俱混于文轨。尽合讃洪猷，歌至理而（似阕）。悬河徤口，未闻衮衮之辞；掷地清才，不述便便之美。有夫则野，其业唯樵。或怡情于磵侧，或放志于山椒。乃曰：凡在吾侪，犹欣渥泽之汪濊；岂伊作者，长使歌声之寂寥。所以，向彼息肩，因兹掩口。是山中舍箭之际，正洞里观棋之后。尤堪抚掌，念牧竖以知无；聊用解颜，问樵人之信不。况乎，徳迈三代，功超百王。士非君则好爵奚取君非士则休声不扬。岂言泉之杜竭，抑辩囿之荒凉。侧耳听时，嫌寂寂于都下；负薪归处，輙怡怡于路傍。葢以，沐浴昌期，优游玄造。俱为巻舌之辈，不及击辕之老。冁然未已殊主人之答宾，莞尔难持异下士之闻道。岂谓乎，力伐摧柏，声腾夕岚。足令，墨客增愧，词人有惭。是知，运属无偏，合着奚斯之颂；时当有截，须陈吉甫之谈。方今，君则唐虞，臣惟周召。称扬者皆马周之辩，赞咏者尽雕龙之妙。可以，流播千古，锵洋八徼。若然则，樵采之徒欤，又何由而窃笑。

　　蟭螟巢蚊睫赋（以【天壤之间，大小殊禀】为韵） 

　　万物生兮巨细相悬，蚊之睫兮蟭螟在焉。虽受气以具体，亦成形而自天。取以比方，事着茂先之赋，齐其大小，理符御冦之篇。眇矣么虫，生乎积壤。名为造化之内，质类希夷之象。离娄俯视，莫得见其形容；师旷俛听，曾未闻乎声响。既而逰元，气入无间。就彼蚊而栖宛，止其睫以回环。日徃月来，顾我而因依自得；晨趋暮见，觉伊而瞬息长闲。由是，拂眦谋安，沿眶可頼。喜荣乎噆肤之际，惧覆于成雷之会。仰观厥首，谓如山岳之崇；旁睨其肩，意似丛林之大。逼萤火兮岂虑焚其，逢肸蠁兮何惮居之。每保劲同于枝干，讵知细甚于毫厘。未能鹊起，安肯虫疑。常笑鹪鹩立彼苇苕之上，寕同玄燕集于危幕之时。岂比夫，蠕动微生，蜎飞异禀，蝇附尾以非类，虱处头而殊品。言乎蚊也，则是睫而可知；向彼巢焉，乃斯形而因审。想夫，影与尘混，身将道俱。察其生而洪繊则别，论其分而物我何殊。似菌朝生，不羡千春之寿；如蜩秋起，无惭六月之图。悲夫，谓无至道者多，信有兹虫者少。葢述齐物之域，未遂忘形之表。若能効三月以齐心必见斯虫而不小。

　　耀徳不观兵赋（以【圣徳照临，寰区清泰】为韵） 

　　声敎斯播，戎夷自平。只在推贤而耀徳，岂由命将以观兵。垂彼衣裳，示朝廷之有序；櫜其弓矢，俾海内以惟清。皇帝以，眇属前闻，遐观列圣。谓修文而可致其肃穆，谓立武必伤乎性命。将欲，来万国之好，去百王之病。鸿私玄泽，常昭天子之仁；豹畧龙韬，不受将军之柄。故得，地恊三无，风清八区。混轨文于殊俗，销剑戟于洪炉。况其，徳乃车也，兵由火乎。岂宜执以二三，临于下土；安可封其十万，扰彼边隅。所以，修之为勤，戢之不惑。汤修而葛伯斯服，舜舞而有苖自格。是知，失徳者，由乎纵五兵；偃兵者，在乎兴七徳。今则，朔野烽灭，辽阳戍闲。尧心非乐乎丹浦，周马已归于华山。使跂行啄息之微，咸跻寿域；见执锐披坚之役，尽复人寰。然后，泽溢区中，尘销塞外。四方忘覆载之力，百姓免杀伤之害。雕题辫髪倾心而俱喜子来，率土普天鼓腹而悉歌时泰。葢由，煦妪仁广，含弘道深。慕羲农之化洽，比汤武之君临。晓月彤庭，共覩乾坤之量；秋风榆塞，不闻金革之音。斯乃，帝道潜融，宸襟洞照。得允文允武之体，臻一张一弛之要。可谓，超五帝而越三皇，合二仪而齐两曜。

　　倒载干戈赋（以【圣功克彰，兵器斯戢为】韵） 

　　欲廓文徳，先韬武功。倒干戈而是载，铸剑戟以欣同。千里还师，回刃于戎车之上；一朝偃伯，垂仁于王道之中。皇上以，心宅八纮，威加四极。有罪必伐，无征不克。旌旗西向，竞纳欵于中原，鼙鼓东临，咸献俘于上国。然后，轸宸虑，恻皇情。万姓苟宜于子视，三边可竢其尘清。由是，罢师旅，休甲兵。干橹势倾，压双轮而委积，戈鋋色寝，满十乘以纵横。葢以，战乃危事，兵惟凶器，欲令永脱于祸机，必使先离乎死地。所以，前鐏俄覩，回辕继至。虞舜舞而曾用比此宁同鲁阳挥以负来于斯则异。既不授其豹畧，乃长苞于虎皮。谅櫜弓而若此，讵返斾以如斯。征彼礼经，折轴苟闻于山立；考诸易象，盈车徒见其离为。岂虑自焚，诚同载戢。五兵从此以皆弭，七徳于焉而复立。遂使顽凶之子，无日可寻；更怜忠烈之臣，徒云能执。故得，杀气潜息，嘉猷孔彰。以此怀柔而何人不至，以此亭育而何俗不康。罢刃销金，道无惭于齐帝；放牛归马，徳宁愧于周王。大矣哉，因覩仁天，用藏兵柄。得东征西怨之体，见师出凯旋之盛。小臣伏覩乎櫜鞬，敢不歌扬于明圣。

　　握金镜赋（以【圣人执持，照临寰宇】为韵） 

　　至明者，莫尚乎金镜，可类者，莫先于圣心。既施之于日用，如握此以君临。有象必昭，含万灵于睿圣，无幽不烛，若百錬于宸襟。稽夫，禀气于无形，成功于至妙。苟取喻于在掌，讵有疲于屡照。外发皇明，中凝徳耀。克符磨莹之体，允叶提携之要。故能，洞达千里，髙临兆人。寻玄而光彩盈手，考理而贞明在身。凡跂行喙息之微，形容无隐；信率土普天之士，肝胆俱陈。莫不，深贮乾坤，大极区宇。诚非出匣以斯举，讵谓临台而下取。洁澈在心，深沉似古。笑飞鹊以将绕，鄙芳菱而欲吐。懿夫，皎皎斯在，兢兢自持。异枢衡之是秉，见藻鉴之无私。所以，辨愚智，洞华夷。岂惟分大小，别妍媸，尘垢不染，英明在兹，魑魅于焉而逺矣，奸邪无所以藏之。是知，悬魏宫者难侔，挂秦台者莫及。讵端拱而见舍，谅临朝而尽执。孕玉烛以光动，冩珠庭而影入。葢以，持察羣品，非窥圣颜。逈出声身之表，如存指掌之间。事异轩皇，得玄珠于物外；功逾羲叔，御白日于人寰。宜乎，永保清平，长称明圣。当宣室以洁朗，逗皇图而辉映。臣知：六五帝而四三皇， 实由握乎斯镜

　　黄锺宫为律本赋（以【究极中和，是为天綂】为韵） 

　　玉律奚始，黄锺实先。潜应仲冬之候，仍居大吕之前。声既还宫，初（阙）八音七政；数从推厯，终由两地三天。当其，黄帝命官，太师授职。参六吕以迭用，本一阳而立则。八风自此以条畅，万物于焉而动植。权衡有凖，知累黍之无差；寒暑相生，谅循环而不极。是知，召吕者律，为君者宫。既从无而入有可原始而要终声虽发外，气本从中。或煦或吹，根初九爻而立纪日来月徃，首十二管以成功。懿夫，肇启乾坤，潜分节候。见厯数以无紊，顾萌芽而欲秀。革彼应钟，先乎太簇。克谐韶濩，唯子野以能知；自得原均，匪伶伦而莫究。故得，洪■溥畅，上下无颇。腾葭灰而渐散，映缇幕以方多。初感于人，复京房之气性；终昏于地，成燕谷之阳和。俾玉烛以调匀，与璇玑而错综。于以宣于四序于以贞乎三统自然功归，不宰理叶。无为，葢阴阳之变化，信气序之推移。雄鳯鸣而雌相应，尽皆类此；商为吕而征为律。未足方斯。为律之本兮既如彼，为天之统兮又如此。明庭恊律，宁俟于李延年；皇（阙）声为，岂惭于夏后氏。既而，荣发枯槁，春流遐迩。愿一变于寒枝，获生成兮若是。

　　松柏有心赋 

　　彼木虽众，何心可持。唯松柏其生矣，禀坚贞而有之。所以，固节千岁，凝芳四时。积翠森踈，见冐雪停霜之性；攅空萧瑟，无改柯易叶之期。懿夫，外耸青苍，内标孤直。或盘根于幽磵之畔，或挺资于髙山之侧。同符兰桂，何惭荆棘。叶殊而可谓不同，节厚而尽云难测。相连夹路，在成城而稍侔；未可为薪，比灰死而莫得。嫓匪石而枝劲，叶悬旌而影揺。苟无惧于早落，亦何忧于后凋。耸干山巅，且甚长于众植；成行陵上，终不乱于惊飙。矧乎，万树含秋，千林向晚。方见夫，鹤栖之所弥茂，麝食之余不损。天台溪畔，若有意于垂阴，太华峰前，岂无情于固本。既立端操，宁惊大寒。似葢而秦封翠敛，如愁而殷社烟攅。势逈蒿莱，竞髙标于尘外；时当揺落，争秀出于林端。岂无井上之桐，亦有园中之栁。于春色以自得，在岁寒而则否。曾未若，方寸斯抱，层空可凌。藿虽倾而莫比，蓬非直而何称。至如，严气方劲，翠色犹增，亦何异。君子仗诚，处难危而愈厉；志人髙道，当颠沛以弥弘。是知，斯木惟良，因心所贵。固各结其修干，共青苍于四气。然则，喻体于人，欲舍此而何谓。

　　跬歩千里赋（以【审乎致逺，行之在人】为韵） 

　　彼道虽逺，惟人可行。积一时之跬歩，臻千里之遥程。亦如，尘至微而积成山岳，川不息而流作沧瀛。是则，大自小成，遐因迩至。理苟均于积集，义必资乎驯致。莫不，究其攸徃，明其所自。不因歩武之间，那及同舟之地。终寻髙躅，必可继于飞鸿；不识前踪，安得齐于赤骥。是则，欲追迢逓，无或踟蹰。始谓，与其进也，不亦逺乎。玉趾勤迁，谅金城之可越；芳尘（阙），渐水之难逾。矧夫，髙以下为着，显以微为本。既曵踵以将至，葢执心而忘返。行行莫止，宁辞明月之程；去去不停，岂惮黄云之逺。但勉行之，终能及之。苟循途而坦坦，盍履道以孜孜。如肯裂裳，自等聚粮之义；岂劳由径，当齐命驾之期。得非务进，弥专遄征。有禀念踽踽以，无怠故儦儦而。兹甚，自勤跋渉，邯郸之学全殊；不暇因循，燕宋之遥可审。然而，志勿休者，虽难必易。行不止者，虽逺必臻。亦犹，积水为莹冰之始，层台实累土之因。大道能遵，终及奔驰之子；中途傥废，诚惭跛躄之人。别有，局蹐负来，踌躇斯在；将欲，跋迹霄汉，超踪寰海。或能开道路，解絷维，则千里之途可待。

　　牛羊勿践行苇赋（以【皇化所加，德同周道】为韵） 

　　育物恩广，垂衣道豊。流徳泽于行苇，示仁心于牧僮。且曰：驱尔牛羊，勿近萋萋之道，恐其蹄角，践伤泥泥之丛。斯乃，国家攸用，华夷所同。俾遂生荣之性，仍敦忠厚之风。是以，发自睿情，指乎幽渚。伊方苞方体之地，匪或寝或讹之所。未逢至化，其生有类于蒿莱；今被仁风，所贵不殊于稷黍。懿夫，拂水沙际，揺烟路旁。安可，纵三牺而蹂躏，放千足以跳踉。莫不钦圣，敎感吾皇。戒彼畜之奔逸，免斯条之折伤。由是，緑野分驱，苍葭共保。但局桃林之坂，自龁金华之草。春风泽畔，如生遂字之心；落日山边，尽认下来之道。况乎，挺本方茂，为航可嘉。霏靡而争芳荇叶，参差而竞秀兰芽。若使，大武斯履，柔毛所加，则，八月洲前，无复凝霜之叶；三秋江上，难逢似雪之花。是以，咸仰嘉猷，式遵玄徳。牧者既以承其敎，虞人得以修其职。故能，隔莹蹄于平野，莫徃莫来；限坟首于荒郊，自南自北。然后，泽靡不洽，恩无不周。国有殷充之实，家无罄匮之忧。网不入于洿池，斯言莫偶；斧以时于山薮。厥义难侔。伟夫，至理弥彰，前经可驾。逺符大雅之什，允恊文王之化。因知皇王之敎，所忧不唯禾稼。

　　多稼如云赋（以【徧野连山，如云委积】为韵） 

　　暇日闲望，秋田逺分。彼盈畴之多稼，乃极目以如云。垦陇亩以青连，乍疑散漫；迭菑畬而绿合，长带氤氲。岂不以，膏泽调匀，熏风顺适。致南亩之豊稔，若西郊之重积。芒既抽而散紫，花已飞而带白。几多嘉穗，髙低稍类于垂天；无限芳田，逺近有同于抱石。傍观夫，曼衍平川，绵延大田。接层阜而如从岫出，极低空而若与天连。农夫既惬于望岁，野老咸欣其有年。满原隰以苍苍，遥迷晓雾；被沟塍而彧彧，常混晴烟。有地皆匀，无川不徧。何秋成之色可羡，疑暮敛之容斯见。似能扶日，帝尧之日上临；如欲随风，后稷之风傍扇。故得，村落心泰，田家景闲。竞秀发于郊垧之外，同垂阴于疆理之间。生因桀溺之耕，宁由触石；起自樊迟之学。岂肯思山。匝髙下以鲜若，羃东西而波委；苟含颕以斯在，谅无心而若此。不稂不莠，同玉叶以纷敷；弥阜弥冈，异竒峰之逦迤。是知，黍翼翼以相杂，麦芄芄而不如。诚非揠苖之后，犹疑荷锸之初。若昧躬亲，奚百亩以斯盛；将其刈获，获千箱而有余。且，君之寳以榖而为，人之寳唯食是假。观稼盛于五地，若云凝乎四野。若不属此，以歌謡，终虑取嗤于樵者。

　　马惜锦障泥赋（以【因立路傍，愁濡美饰】为韵） 

　　王武子所驭之驹，障泥特殊。念美锦以斯裂，对深泉而不逾。拂玉镫以双垂，常怜焕烂；突金羁而屡顾，岂忍沾濡。始夫，骏骨是求，竒踪斯得。将以鞗革之盛，遂备干连之餙。莫不，价重千金，丝分五色。初倾豪贵矜夸之意，则多；谁谓骅骝顾惜之心，亦极。观其，萋菲荧煌，霞舒翼张。隠映桃花之色，鲜明紫贝之章。况乎，还乡，曾衣照地，出光得不。春苑闲逰，愁露湿于花下；长衢载骤，恐尘侵于道傍。若夫，喷玉栁堤，扬镳兰路。通歩障以齐美，映流蘓而掩嫮。瞻前顾后，虽无还淖之虞，时止时行，似有渐车之惧。一旦，滉漾将渉，权竒少留。诚浅深之未测，眄侍从以如愁。频顿红缨，虽造父而宁知所以。潜忧緑地，纵孙阳而莫究其由。武子于是，探彼揉心，察其深旨。善知騕褭之欲，必为蒲桃之美；令左右以解之，果腾骧而济矣。然，复被其身，傍迷绣轮。夹汗沟而绮丽，排馽尾以花新。向若轻华，焕渡奫沦。则，王氏枥中，空有代劳之用；晋朝书上，全无称徳之因。懿夫，特禀超竒，非由服习。苟嘶风之性斯惠，岂恋主之名空立。若论被滋侈，则锦障非所急。

　　盛徳日新赋（以【修乃无已，尧舜何逺】为韵） 

　　皇徳弥盛，宸心未休。虽昭昭而光启；犹日日以勤修。常懐姑务之情，渐弘帝道；转见增光之美，益阐王猷。岂非，潜契无为，思齐不宰。诚荡荡之可及，故汲汲而罔怠。所以，宅八极，家四海。实宪文之道长，信鍳武之功倍。惕如御朽化行，克恊于明哉；忧若纳隍令出，必资乎慎乃。是故，将致丕洽，克勤诞敷。亭育旁覃于九有，英明上合于三无。每俨形容，建前王之标表；未尝晷刻，废哲后之规模。懐徳兮如斯，好生兮何已。承昌运兮咸称鼎盛，在圣躬兮宁惟玉比。旋立后图，亟更前轨。葢垂法于列辟，非取规于君子。由是，祚既超汉，仁惟纂尧。式孚已及于千品，克■〈樊，心代大〉非由乎一朝。振三代之风，咸知允叶；绍百王之业，是谓光昭。自可国肥，讵徒身润。焦思无惭于夏禹，膻行逺符于虞舜。遂使，卿云瑞露，皆感之以呈祥；凿齿雕题，具懐之而纳赆。况乎，混文轨，倒干戈，惟馨之义斯在，既饱之人若何。播以乐章，八音而尽善尽美；导乎邦政，万物而无偏无颇。大矣哉，垂拱端居，风行草偃。全臻敎化之要，渐积邦家之本。臣知：合天地而日又新，岂致君之云逺。

　　●附録 

　　○省题诗 

　　天骥呈才 

　　马知因圣出，才本自天生。驵骏何烦隐，权竒愿尽呈。电从双眼落，云向四蹄轻。过去王良喜，嘶来伯乐惊。絶尘惭逸歩，曵练议能名。唯待金鞭下，春风紫陌青。 

　　上徳不徳 

　　何从称上徳，舍徳徳方全。圣者如非圣，贤人不自贤。海宁言我广，神岂谓予玄。伐善功难立，无为化易宣。岂惟闻邃古，理亦愧先天。欲述犹龙旨，应忘得意筌。

　　农祥晨正 

　　玉律方移候，农祥已向晨。昭回当午地，皎洁向天津。北陆収残冻，东皋见早春。影浮佳气动，光射曙云新。千亩功将起，三推礼欲申。若非齐七政，何以示农人。

　　咏白 

　　非青玄赤黄，正色配金方。鱼表周王徳，麟呈汉帝祥。寒来边草逺，春至岭梅芳。曵练闻良马，衔钩见瑞狼。张苍肥似瓠，潘岳鬓如霜。虚室能生后，方知守黑长。 

　　咏菊 

　　秋来多野菊，节应皆黄花。间叶玉如粟，满藂金出沙。池边迷瑞鹄，洞里悟仙牙。蘂散非红艳，香飘异（阙）葩。赠诗宜魏帝，泛酒称陶家。明日登髙处，期君酒不賖。

　　咏清 

　　洁澈浮天色，锵洋入乐声。露零金掌满，冰结玉壶盈。屏障排云母，帘栊动水精。南山秋雨霁，北牖晩风生。裴楷当年意，胡威近日名。未知尧舜化，寰宇一时清。 

　　月前菊 

　　秋菊近重阳，原头复道旁。藂滋寒露緑，花绽晩风黄。蘖染枝枝艳，星分处处芳。乍疑金散野，遥悞叶经霜。篱下何人采，罇中满座香。唯应未归客，对此欲沾裳。 

　　上已日曲江锡宴羣臣 

　　秋菊近重阳，原头复道旁。藂滋寒露緑，花绽晩风黄。蘖染枝枝艳，星分处处芳。乍疑金散野，遥悞叶经霜。篱下何人采，罇中满座香。唯应未归客，对此欲沾裳。 

　　甸服耆旧望耤千亩 

　　不展三推礼，如今已几年。郊畿春又至，父老颈空延。扶杖沟塍侧，倾心日月边。欢欣情倍百，流目地方千。未覩公卿从，长愁犬马先。幸同黄耉意，因此愿闻天。

　　晓日禁林闻清漏 

　　晓过宫垣侧，犹闻漏水频。清音传五夜，山影值三春。露碎金壶滴，风和玉佩振。依稀连凤沼，彷佛辨鸡人。温树初凝雾，彤闱渐向晨。若非鹓鹭伴，谁此继香尘。 

　　未明求衣 

　　夙夜宁无凖，忧勤事万几。良宵犹未曙，深殿早求衣。长乐钟纔动，华胥梦已归。丝纶传紫禁，黼黻进彤闱。被处烛仍在，垂时星始稀。岂惟汉文帝，因此致巍巍。

　　寒雨滴空阶 

　　霏霏飘永夜，滴滴落寒阶。自有路岐恨，那堪离别懐。檐前声乍碎，枕畔梦全乖。逺与岩泉杂，微将漏水谐。天涯思旧友，江上忆闲斋。坐到空庭晩，残云带石崖。

　　山明松雪 

　　髙树当轩晓，长松带雪明。景疑残月在，林似野云横。宻叶縁多亚，修条被压倾。曙空连嶂白，寒气到檐清。影杂青牛重，光迷皓鹤惊。披衣凝望久，无限剡溪情。

　　元日早朝 

　　史官开圣厯，天子御层楼。寿域南山色，恩波东海流。绕栏生杞梓，当槛簇貔貅。日月祥光近，山河喜气浮。兆人瞻凤扆，万里御皇猷。欲识春生处，鸡竿最上头。

　　原隰荑绿栁 

　　晴郊浮淑气，踈栁发柔荑。嫩翠原头遍，轻丝隰畔低。和烟方欝欝，伴草欲萋萋。叶少眉还短，条新带未齐。离人心已醉，逰客歩初迷。无限迁乔意，芳菲正好栖。

　　风中琴 

　　虚檐来晓吹，横榻有瑶琴。暗报青苹叶，潜生緑绮音。数声随籁去，余响入堂深。徽假大王按，弦因少女吟。如筝飘阁上，似瑟鼓江浔。若与锺期会，还知天地心。

　　文不加点 

　　娱宾初命赋，摛翰已堪夸。思发才无滞，文成点不加。笔端舒锦绣，手下走龙蛇。罢益银钩势，休添丽泽华。误蝇宁复见，倚马未为嘉。自愧当明试，含毫到日斜。 

　　曲江春望 

　　暇日来南陌，春晴望曲江。地方骈绮席，城过拂云幢。寳塔揺铃铎，云楼辟璅窗。落风花片片，掠水燕双双。逰女红银椀，王孙白玉缸。莫论仙禁里，祗此见雄邦。

　　边城暁角 

　　十年抛故国，五夜在边城。月照沙千里，风吹角一声。清音飘逺戍，残韵落荒营。背雪征鸿报，眠霜野马行。李陵应下涙，蔡琰岂胜情。直是胡儿听，凉飙到处生。 

　　三峡闻猿 

　　扁舟登椘峡，孤棹下巫云。正值三声断，仍敎五夜闻。凄凄流洞壑，杳杳透烟氛。灔滪秋归尽，阳台曙欲分。何人悲失计，几度恨离羣。听后盈巾涙，家山接海濵。

　　寒梧栖凤 

　　本向髙冈植，宁将众木齐。虽随杨栁落，长待凤凰栖。井上枝微亚，窗前影乍低。九苞和月立，六律带霜啼。秦女含吹管，周王罢翦珪。既同丹穴树，那肯宿羣鸡。  
