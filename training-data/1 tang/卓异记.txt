
卓异记  
提要

《卓异记》一卷，旧本题唐李翱撰。《唐书·艺文志》则作“陈翱”，注曰“宪穆时人”。案李翱为贞元、会昌间人，陈翱为宪、穆间人，何以纪及昭宗。其非李翱亦非陈翱甚明。《宋史·艺文志》作“陈翰”，而注曰“一作翱”，亦不言为何许人。其《序》称开成五年七月十一日，乃文宗之末年。其次年辛酉，乃为武宗会昌元年。何以书中两称武宗。则非惟名姓舛讹，并此《序》年月亦后人妄加，而书则未及窜改耳。其书皆纪唐代朝廷盛事，故曰《卓异》。然中宗、昭宗皆已废而复辟，一幽囚於悍母，一迫胁於乱臣，皆国家至不幸之事，称为《卓异》，可谓无识之尤矣。又《读书志》称所载凡二十七事，今检其标目，仅有二十六条。或佚其一，或中宗、昭宗误合两事为一事，均未可知也。

 

序

翱所著《卓异记》，皇唐帝功，瓌特奇伟，前古无可比伦。及臣下盛事，超绝殊常。挥昔而照今，贻谋纪述，家世徽范。奉上度密，不自显发，人莫知之，至有误为传说者。洎正人硕贤，守道不挠，立言行己，真贯白日，得以爱慕遵楷，其奸邪之迹睹而益明。自广利随所闻见，杂载其事，不以次第，然皆是儆畅在心，或可讽叹。且神仙鬼怪，末得谛言，非有亦用俾好生杀，为人一途无害于教化。故贻自广，不俟繁书，以见意。时开成五年七月十一日，予在檀溪。

 

卓异记

　　○叙封禅并两朝

　　高宗皇帝麟德三年正月一日，有事于泰山。玉谍文曰：“嗣天子臣治，敢昭告于昊天上帝：有隋位极颠危，天数穷否，生灵涂炭，鼎祚沦亡。高祖仗黄钺而救黎元，锡玄圭而拯沉溺。太宗功宏炼石，定区宇于再麾。业壮断鳌，饮沧溟而一息。臣忝奉余绪，承威积庆，遂得昆山寝燎炎海韬波。虽业茂宗祧，斯实降灵穹昊。今谨告成东岳，归功上玄。大宝克隆，鸿基永固，凝薰万姓，陶化八纮。”

　　又玄宗有事于泰山，开元十三年，玉谍文曰：“有唐嗣皇帝臣隆基，敢昭告于昊天上帝，天启李氏运兴土德，高祖太宗，受命立极。高宗升平，六合殷盛。中宗绍复，继体丕定。上帝眷祐，锡臣中武，底缓内难，推载圣父，恭承大宝，十有三年，敬若天意，四海晏然。封纪泰岳，谢成于天。子孙百禄，苍生受福。”

　　谨按：自麟德三年至开元十三年，凡五十四年，祖宗封禅，自古帝王无有伦比。

　　○两即帝位

　　中宗皇帝，弘道元年二月六日皇太子即位，嗣圣元年二月八日降庐陵王，圣历元年九月十五日即册为皇太子，神龙二年正月二十四日重即帝位。

　　谨按：中宗皇帝即位后，复为皇太子，又重绍宝位，升降两度，自古无比。昭宗皇帝龙纪元年三月十三日，自寿王即位。至光化三年十一月三日，迁为太上皇。至天复元年正月一日返政，却即帝位，自古未有。

　　○平贼同日

　　宪宗皇帝朝：元和元年十一月一日，斩刘辟西川之乱。元和十二年十一月一日，斩吴元济淮西之乱。元和二年十一月一日，斩李锜浙西之乱。宪宗诛三贼，皆同月同日，自古无等。

　　○三圣子皆登帝位

　　穆宗皇帝圣子三人，敬宗长庆四年正月十三日即帝位，文宗宝历二年十二月十三日即位，武宗开成五年正月十四日即位。

　　谨按：穆宗有圣子三人，皆有天下，详求正史，未有比伦。或曰：“高洋兄弟三人亦皆即位，如何？”对曰：“皇唐仗义举旗，拯时之乱，承隋致禅，光有八纮。安得以区区北齐，遍方闰位，弱才稚立，欲相侔埒？况高欢乃魏厩剪马之贱，追封为尊，安得比我穆宗十二叶之嗣君也？”

　　○相有二亲

　　代国郭元振。谨按李邕撰《行状》云：“自我有唐受宰相臣，未有二亲存者，唯元振而巳。”

　　○三代为相

　　河东公张嘉贞、子延赏、赏子弘靖：按《汉书》“韦平继嗣为丞相者。”若今之张氏三代无比。

　　○三拜中书

　　燕国张说，按中书故事本云：“说三拜此命，终始无玷，自古未有。”

　　○三十二年居相位

　　梁国公房玄龄：按玄龄初与杜如晦为友，属隋室丧乱，未尝不慨然相顾，有匡国济时之心。虽徒步风尘未尝自失，不得巳而调集。吏部高孝基有知人之鉴。见玄龄嗟叹，谓裴矩曰：“仆阅人多矣，未见此贤”。及唐师至渭北，玄龄即仗策诣于军门。秦王一见引为谋主，一屈居相位三十二年而终，自古未有。

　　○二十七年背相印

　　汾阳王郭子仪：按子仪至德元年自朔方前节度使加库部尚书、同中书门下，考二十四自古未有。

　　○代妻父为节度

　　韦皋、张延赏：按韦皋初自凤翔判官、殿中侍御史权领陇州，立殊功，拜节度使。及朱泚平，入为右金吾将军，时延赏已为西川矣。四年之代领兹镇。士林之中近古未有。

　　○与妻父同时为相

　　杜黄裳、韦执谊：初，黄裳为相，时执谊自吏部郎中赐绯紫，直及平章事，自近古未有。

　　○与使主同时为相

　　杜佑、权德舆、牛僧孺、李珏：按德舆《杜公神道碑》云：“早忝宾席，晚联台座。”时牛公自中书侍郎出镇武昌，辟珏为书记，始授殿中侍御史。其后十余年间，珏巳为户部侍郎平章事。时牛公自右仆射再入为相，正共珏同列相庭，当代以为盛矣。

　　○三拜左仆射

　　彭原公李程：按李程自河中节度使入拜左仆射。自武德至长安四年以前，两度拜左仆射，为正丞相。其后以南省事疏，方带平章之号。然非耆德硕老有嘉名者莫得居之焉。程由是故相巨镇，三年此官不支于右振古为盛矣。

　　○父子同时为节度使

　　韩弘（汴州）公武（鄜州）、田弘正（魏博）、布（泾原）：按韩弘、田弘正两人皆称有功。宪宗英特，为两家父子同时为节度使。或曰：“当代为美。”又曰：“王智兴河中、子晏平灵武，亦皆同时，何不具载？”对曰：“王智兴逐崔群、劫徐州，晏平用贿十万贯取朔方。其未久又坐脏贬永州司户，固不足以编之。”

　　○兄弟三人为礼部侍郎

　　崔邠、郾、郸：按国纪以文章取事，仪曹选之以登第，吏部得补官。方帅因之以奏请，丞相因之除授，不由奏官之择，虽词人无阶级可进。故礼部之重，根本如是。崔邠、郾、郸兄弟三人皆仕此官，斯为卓异。

　　○子弟四人皆任节度

　　西平王李晟有子四人。愿（夏、徐、岐下、蒲）、宪（广州）、愬（随、襄、岐、徐、魏）、听（夏、□、并、滑州）。按李晟收城之功，皎如白日。其后四子皆秉节麾，大忠所庇，斯圣神之报应也。

　　○兄弟四人皆任掌记

　　卢简能（夏州）、简辞（孟河）、弘正（义昭）、简求（鄂州）：按使下书记必择有文学得时称者任之，卢简能兄弟四人并当嘉选，时亦无比。

　　○四代掌纶诰

　　张嘉贞、延赏、弘靖、次宗。从嘉贞至弘靖掌纶诰继世，人以为冠古绝今。次宗又拜焉，前古未有，士林称之。

　　○座主见门生知举

　　萧昕、杜黄裳、杨嗣复、柳璟、李景让、薛耽：按故事，考功员外知贡举。自开元中以外郎权轻，遂命礼部侍郎主之。迩来取士益以为重。而座主见门生知举，犹萧杜二家。若嗣复与璟，又是礼部侍郎。璟首及第才十六年，致仕春官，尤以为美。

　　○起家二年为丞相

　　张镐：按独孤及撰《张镐神道碑》云：“一命左拾遗，二命右补阙，三命侍御史，四命谏议大夫，五命中书侍郎平章事”。起家二年秉国钧，自古未有。

　　○与同列子弟为丞相

　　宋璟与苏镶子珽同时为相。按苏珽除紫微侍郎平章事。时珽叹曰：“吾与苏家父子同时为丞相。至如宽厚博物，仆射亦有之，若正直贤明，则珽过其父。”推此为论，继代为相有如此，珽与其父同秉衡者，古无所闻。璟初共其父比肩，又与其子同列，如璟年德重久居台位又无其比。

　　○父子皆自扬州再入为相

　　李吉甫、子德裕：按国朝继世为相者数子，唯吉德裕皆自扬州节度再入为相，则无其匹。况吉甫以明博达事宪宗，德裕以清直无党事武宗。今上践祚，起而用之，与苏坏父子相望为优劣。况珽不再相，再相者则德裕之盛，为难及也。

　　○文士为文元功六拜正司徒兼侍中中书令晋国公裴度

　　按裴公进士及第，宏词登科。历中书舍人、御史中丞、刑部侍郎，叶赞宪皇，平荡宿寇，为盗憎，入朝遇劫，不能伤，遂拜相。前后为小人害其才，横议以惑上者多矣。故其诗曰：“灰心绿忍事霜鬓。”为论兵，竟自为蔡州节度使。至郾城，三师兵不敢逗挠。才四十日，擒吴元济以献。明年，平郓州，分青州、兖州为三道，用韩弘父子、田弘正父子两家同时为镇，皆掌强兵，自古无之。大和五年册拜司徒兼侍中，其年又拜河阳。后二年，又拜留守洛阳，又拜司徒、中书令，仍依旧居。守一年，又拜留守太原。一年，又拜入辅。凡六拜焉。当廷以侍中、中书令为正相，艰难以来，以宠用武臣。如公文业发身，戎功佐主，削平巨寇，致位上台，以台德终始于大位者，近古儒生无比也。

　　○门生先为座主佩金紫

　　李石：按石元和十三年及第，后二年赐绯，后二年赐紫。自释褐四年之内服金紫，量之前辈，实无其比。至长庆二年，座主庾公内难服阕，除尚书右丞，始赐紫绶。石乃选紫衫金印以献，议者荣之。

　　○门生为翰林学士撰座主白麻

　　薛廷老：按玄宗初置翰林待诏，寻改为学士，以备顾问，祗对而巳。代宗登极，并领诏诰。每授相除将，不由外制，德宗之代，尤难其选。凡及第之人，入者甚众，或座主先逝而不见，或座主官位而不及于内廷之制者。唯廷老翰林时，座主庾公拜兖海节度，廷老为门生，得为麻制。时代荣之。

　　○三代自中书舍人拜侍郎

　　燕公张说（自中书舍人拜工部侍郎）、子均（自中书舍人拜礼部侍郎）、孙濛（自中书舍人拜礼部侍郎）。按张公三代自中书舍人拜侍郎，奕世无比，时号为佳美者耳。

